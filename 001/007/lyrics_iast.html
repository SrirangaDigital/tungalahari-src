<!DOCTYPE html>
<html lang="en">
<head>
	<meta charset="utf-8">
	<link rel="stylesheet" href="../../../style/style.css">
</head>
<body>
	<h2>॥ śrīkamalajadayitāṣṭakam ॥</h2>
	<div>
		<p>
			śṛṅgakṣmābhṛnnivāse śukamukhamunibhiḥ sevyamānāṅghripadme <br />
			svāṅgacchāyāvidhūtāmṛtakarasurarāḍvāhane vāksavitri । <br />
			śambhuśrīnāthamukhyāmaravaranikarairmodataḥ pūjyamāne <br />
			vidyāṁ śuddhāṁ ca buddhiṁ kamalajadayite satvaraṁ dehi mahyam ॥ 1 ॥
		</p>
	</div>
	<div>
		<p>
			kalyādau pārvatīśaḥ pravarasuragaṇaprārthitaḥ śrautavartma<br />
			prābalyaṁ netukāmo yativaravapuṣāgatya yāṁ śṛṅgaśaile ।<br />
			saṁsthāpyārcāṁ pracakre bahuvidhanutibhiḥ sā tvamindvardhacūḍā <br />
			vidyāṁ śuddhāṁ ca buddhiṁ kamalajadayite satvaraṁ dehi mahyam ॥ 2 ॥
		</p>
	</div>
	<div>
		<p>
			pāpaughaṁ dhvaṁsayitvā bahujaniracitaṁ kiṁ ca puṇyālimārā<br />
			tsaṁpādyāstikyabuddhiṁ śrutiguruvacaneṣvādaraṁ bhaktidārḍhyam ।<br />
			devācāryadvijātiṣvapi manunivahe tāvakīne nitāntaṁ<br />
			vidyāṁ śuddhāṁ ca buddhiṁ kamalajadayite satvaraṁ dehi mahyam ॥ 3 ॥
		</p>
	</div>
	<div>
		<p>
			vidyāmudrākṣamālāmṛtaghaṭavilasatpāṇipāthojajāle<br />
			vidyādānapravīṇe jaḍabadhiramukhebhyo'pi śīghraṁ natebhyaḥ ।<br />
			kāmādīnāntarānmatsahajaripuvarān devi nirmūlya vegā-<br />
			dvidyāṁ śuddhāṁ ca buddhiṁ kamalajadayite satvaraṁ dehi mahyam ॥ 4 ॥
		</p>
	</div>
	<div>
		<p>
			karmasvātmociteṣu sthirataradhiṣaṇāṁ dehadārḍhyaṁ tadarthaṁ <br />
			dīrghaṁ cāyuryaśaśca tribhuvanaviditaṁ pāpamārgādviraktim ।<br />
			satsaṅgaṁ satkathāyāḥ śravaṇamapi sadā devi dattvā kṛpābdhe <br />
			vidyāṁ śuddhāṁ ca buddhiṁ kamalajadayite satvaraṁ dehi mahyam ॥ 5 ॥
		</p>
	</div>
	<div>
		<p>
			mātastvatpādapadmaṁ na vividhakusumaiḥ pūjitaṁ jātu bhaktyā<br />
			gātuṁ naivāhamīśe jaḍamatiralasastvadguṇān divyapadyaiḥ ।<br />
			mūke sevāvihīne'pyanupamakaruṇāmarbhake'mbeva kṛtvā<br />
			vidyāṁ śuddhāṁ ca buddhiṁ kamalajadayite satvaraṁ dehi mahyam ॥ 6 ॥
		</p>
	</div>
	<div>
		<p>
			śāntyādyāḥ saṁpado me vitara śubhakarīrnityatadbhinnabodhaṁ <br />
			vairāgyaṁ mokṣavāñchāmapi laghu kalaya śrīśivāsevyamāne ।<br />
			vidyātīrthādiyogipravarakarasarojātasaṁpūjitāṅghre<br />
			vidyāṁ śuddhāṁ ca buddhiṁ kamalajadayite satvaraṁ dehi mahyam ॥ 7 ॥
		</p>
	</div>
	<div>
		<p>
			saccidrūpātmano me śrutimanananididhyāsanānyāśu mātaḥ <br />
			saṁpādya svāntametadruciyutamaniśaṁ nirvikalpe samādhau ।<br />
			tuṅgātīrāṅkarājadvaragṛhavilasaccakrarājāsanasthe <br />
			vidyāṁ śuddhāṁ ca buddhiṁ kamalajadayite satvaraṁ dehi mahyam ॥ 8 ॥
		</p>
	</div>
</body>
</html>
