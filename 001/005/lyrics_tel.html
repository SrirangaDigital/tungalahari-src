<!DOCTYPE html>
<html lang="en">
<head>
	<meta charset="utf-8">
	<link rel="stylesheet" href="../../../style/style.css">
</head>
<body>
	<h2>॥ శారదాభుజంగప్రయాతాష్టకమ్‌ ॥</h2>
	<div>
		<p>
			సువక్షోజకుంభాం సుధాపూర్ణకుంభాం ప్రసాదావలంబాం ప్రపుణ్యావలంబామ్‌ ।<br />
			సదాస్యేందుబింబాం సదానోష్ఠబింబాం భజే శారదాంబామజస్రం మదంబామ్‌ ॥ ౧ ॥
		</p>
	</div>
	<div>
		<p>
			కటాక్షే దయార్ద్రాం కరే జ్ఞానముద్రాం కలాభిర్వినిద్రాం కలాపైః సుభద్రామ్‌ ।<br />
			పురస్త్రీం వినిద్రాం పురస్తుంగభద్రాం భజే శారదాంబామజస్రం మదంబామ్‌ ॥ ౨ ॥
		</p>
	</div>
	<div>
		<p>
			లలామాంకఫాలాం లసద్గానలోలాం స్వభక్తైకపాలాం యశఃశ్రీకపోలామ్‌ ।<br />
			కరే త్వక్షమాలాం కనత్ప్రత్నలోలాం భజే శారదాంబామజస్రం మదంబామ్‌ ॥ ౩ ॥
		</p>
	</div>
	<div>
		<p>
			సుసీమంతవేణీం దృశా నిర్జితైణీం రమత్కీరవాణీం నమద్వజ్రపాణీమ్‌ ।<br />
			సుధామంథరాస్యాం ముదా చింత్యవేణీం భజే శారదాంబామజస్రం మదంబామ్ ‌ ॥ ౪ ॥
		</p>
	</div>
	<div>
		<p>
			సుశాంతాం సుదేహాం దృగంతే కచాంతాం లసత్సల్లతాంగీమనంతామచింత్యామ్‌ ।<br />
			స్మృతాం తాపసైః సర్గపూర్వస్థితాం తాం భజే శారదాంబామజస్రం మదంబామ్‌ ॥ ౫ ॥
		</p>
	</div>
	<div>
		<p>
			కురంగే తురంగే మృగేంద్రే ఖగేంద్రే మరాలే మదేభే మహోక్షేఽధిరూఢామ్‌ ।<br />
			మహత్యాం నవమ్యాం సదా సామరూపాం భజే శారదాంబామజస్రం మదంబామ్‌ ॥ ౬ ॥
		</p>
	</div>
	<div>
		<p>
			జ్వలత్కాంతివహ్నిం జగన్మోహనాంగీం భజే మానసాంభోజసుభ్రాంతభృంగీమ్‌ ।<br />
			నిజస్తోత్రసంగీతనృత్యప్రభాంగీమ్‌ భజే శారదాంబామజస్రం మదంబామ్‌ ॥ ౭ ॥
		</p>
	</div>
	<div>
		<p>
			భవాంభోజనేత్రాజసమ్పూజ్యమానాం లసన్మందహాసప్రభావక్త్రచిహ్నామ్‌ ।<br />
			చలచ్చంచలాచారుతాటంకకర్ణాం భజే శారదాంబామజస్రం మదంబామ్‌ ॥ ౮ ॥
		</p>
	</div>
</body>
</html>
