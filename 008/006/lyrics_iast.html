<!DOCTYPE html>
<html lang="en">
<head>
	<meta charset="utf-8">
	<link rel="stylesheet" href="../../../style/style.css">
</head>
<body>
	<h2>॥ śrīdattātreyastavaḥ ॥</h2>
	<div>
		<p>
			dattātreyapadābjaṁ<br />
			vittādhīśādidevavaryeḍyam ।<br />
			hṛttāpahāracaturaṁ<br />
			cittāmalabhāvasiddhaye naumi ॥ 1 ॥
		</p>
	</div>
	<div>
		<p>
			anasūyāsutamīḍe<br />
			vanasañcāraprasaktacetaskam ।<br />
			kanakapradānanirataṁ<br />
			vanamālābhūṣitagrīvam ॥ 2 ॥
		</p>
	</div>
	<div>
		<p>
			avimuktasnānarataṁ<br />
			kaॊlhāpuramadhyamantrajapaśīlam ।<br />
			sahyādriśayanalolaṁ<br />
			mādhūkarabhaikṣyabhojanaṁ vande ॥ 3 ॥
		</p>
	</div>
	<div>
		<p>
			āśāmbaraṁ prapadye<br />
			pāśāpahamāśu pādanamrāṇām ।<br />
			keśāvadhūtasūryaṁ<br />
			kāśāgracalanmanonirodhāya ॥ 4 ॥
		</p>
	</div>
	<div>
		<p>
			audumbaratarumūle<br />
			kṛtavāsaṁ kṛṣṇabhaktidānaratam ।<br />
			audumbarādidivya-<br />
			kṣetrāvāsaṁ namāmi yogīśam ॥ 5 ॥
		</p>
	</div>
	<div>
		<p>
			śaradindutulyavadanaṁ<br />
			kararājadbodhamudramatisulabham ।<br />
			taraṇāya bhavapayodheḥ<br />
			śaraṇaṁ yāsyāmi dattayogīndram ॥ 6 ॥
		</p>
	</div>
	<div>
		<p>
			kṛtavīryaputradeśika-<br />
			mindupratimānavadanakañjātam ।<br />
			bimbādharamanasūyā-<br />
			mukhapadmārkaṁ namāmi gurudattam ॥ 7 ॥
		</p>
	</div>
	<div>
		<p>
			kṛttāghabṛnda namatāṁ<br />
			cittāmbujamadhyasaṁstha bhaktānām ।<br />
			dattātreya kṛpābdhe<br />
			yattākṣārādhyacaraṇa māṁ pāhi ॥ 8 ॥
		</p>
	</div>
	<div>
		<p>
			kravyādavairirūpo<br />
			navyāmbudasannikāśadeharuciḥ ।<br />
			bhavyāya bhavatu yogī<br />
			nirvyājadayāsudhāmbudhiḥ ko'pi ॥ 9 ॥
		</p>
	</div>
	<div>
		<p>
			gativijitamattanāgaṁ<br />
			matidānadhurandharaṁ praṇamrebhyaḥ ।<br />
			yatitatipūjitapādaṁ<br />
			patitāvanadīkṣamenamākalaye ॥ 10 ॥
		</p>
	</div>
	<div>
		<p>
			gorakṣakamukhayogibhi-<br />
			rādarataḥ sevyamānapadapadmam ।<br />
			gobrāhmaṇahitakāraṇa-<br />
			matreḥ sutamātanomi hṛtpadme ॥ 11 ॥
		</p>
	</div>
	<div>
		<p>
			ghuṭikāñjanamukhasiddhī-<br />
			rghaṭikātaḥ prāpnuvanti yadbhaktāḥ ।<br />
			sphaṭikākṣamālikāḍhyaṁ<br />
			taṭidābhaṁ naumi taṁ dattam ॥ 12 ॥
		</p>
	</div>
	<div>
		<p>
			dinanāthatulyavasanaṁ<br />
			diṣṭyaikaprāpyacaraṇapāthojam ।<br />
			divi bhuvi pātāle ca<br />
			pracarantaṁ naumi yoginaṁ kañcit ॥ 13 ॥
		</p>
	</div>
	<div>
		<p>
			bālonmattasadṛkṣaṁ<br />
			kālotpannāśanena santuṣṭam ।<br />
			mālollasadgalataṭaṁ<br />
			kālocchityai namāmi dattamunim ॥ 14 ॥
		</p>
	</div>
	<div>
		<p>
			bharatāgrajabhaktāryaṁ<br />
			bhadrāṇi diśantamāśu namrebhyaḥ ।<br />
			bhavabhītibhañjanacaṇaṁ<br />
			dattātreyaṁ namāmi modena ॥ 15 ॥
		</p>
	</div>
	<div>
		<p>
			bhavanīkṛtānatahṛdaṁ<br />
			bhaktājñānebhadalanapañcāsyam ।<br />
			bhasitāvaliptagātraṁ<br />
			bhavyakaraṁ naumi dattamunivaryam ॥ 16 ॥
		</p>
	</div>
	<div>
		<p>
			yasyāṣṭavidhā mantrāḥ<br />
			śīghraṁ siddhipradāyakāstiṣye ।<br />
			tasyāṅghripaṅkajamahaṁ<br />
			dattātreyasya naumi yogīśaḥ ॥ 17 ॥
		</p>
	</div>
	<div>
		<p>
			yāgādikarmalabhyaṁ<br />
			bhogāliṁ namrapaṅktaye dadatam ।<br />
			yogādhirūḍhamaniśaṁ<br />
			nāgādhipaśāyinaṁ namasyāmi ॥ 18 ॥
		</p>
	</div>
	<div>
		<p>
			ravadhūtahaṁsagarvaṁ<br />
			navanavakavitāpradānadhaureyam ।<br />
			vidhihariśivasvarūpaṁ<br />
			pravaṇaṁ vande natāvane kañcit ॥ 19 ॥
		</p>
	</div>
	<div>
		<p>
			vairāgyadānanirataṁ<br />
			tīrātikrāntavaibhavopetam ।<br />
			kārābandhavimocaka-<br />
			mairāvatayāyisevitaṁ naumi ॥ 20 ॥
		</p>
	</div>
	<div>
		<p>
			śaraṇāgataparirakṣaṇa-<br />
			nirataṁ taruṇaṁ tamālasamadeham ।<br />
			sarasijasadṛkṣanayanaṁ<br />
			śaraṇaṁ yāsyāmi dattamuninātham ॥ 21 ॥
		</p>
	</div>
	<div>
		<p>
			kathitāgatārthasāraṁ<br />
			mathitākhiladuḥkhakāraṇāvidyam ।<br />
			pathi parame sthitamaniśaṁ<br />
			śithilitapāpaughamāśraye dattam ॥ 22 ॥
		</p>
	</div>
	<div>
		<p>
			śīrṣatrayeṇa sahitaṁ<br />
			śīrṣaṁ vedatrayasya natalokān ।<br />
			sambodhayantamaniśaṁ<br />
			bhāvayatu svāntamādarādyaminam ॥ 23 ॥
		</p>
	</div>
	<div>
		<p>
			smṛtimātratuṣṭahṛdayaṁ<br />
			matidaṁ tarasāṅghrinamralokāya ।<br />
			śitikaṇṭhamitramīḍe<br />
			kṛtināṁ pratyakṣamanvahaṁ dattam ॥ 24 ॥
		</p>
	</div>
	<div>
		<p>
			gorakṣādyairmukhyasuśiṣyaiḥ parivītaṁ<br />
			goviprāṇāṁ poṣaṇasaktaṁ karuṇābdhim ।<br />
			golakṣmīśāmbujabhavagirijāsakharūpaṁ<br />
			dattātreyaśrīpadapadmaṁ praṇato'smi ॥ 25 ॥
		</p>
	</div>
</body>
</html>
