<!DOCTYPE html>
<html lang="en">
<head>
	<meta charset="utf-8">
	<link rel="stylesheet" href="../../../style/style.css">
</head>
<body>
	<h2>॥ śrīhanūmaccaturviṁśatiḥ ॥</h2>
	<div>
		<p>
			yo bālye'pi dineśaṁ<br />
			prodyantaṁ pakvadivyaphalabuddhyā ।<br />
			vyudapatadāśu hi puṣkara-<br />
			mādātuṁ naumi taṁ samīrasutam ॥ 1 ॥
		</p>
	</div>
	<div>
		<p>
			yasmai bhagavānbrahmā<br />
			prāyacchadvāyutṛptaye pūrvam ।<br />
			vividhānvarānvarāṁstaṁ<br />
			vande durjñeya divyamahimānam ॥ 2 ॥
		</p>
	</div>
	<div>
		<p>
			surasāvadanaṁ vipulaṁ<br />
			tarasā gatvā vinirgataṁ dṛṣṭvā ।<br />
			yaṁ suranikarā vismaya-<br />
			mājagmurnaumi taṁ mahāprājñam ॥ 3 ॥
		</p>
	</div>
	<div>
		<p>
			laṅkāpurādhidaivata-<br />
			garvaṁ vegāccapeṭikādānāt ।<br />
			nirmūlaṁ yaścakre<br />
			vande taṁ vāyusūnumamitabalam ॥ 4 ॥
		</p>
	</div>
	<div>
		<p>
			goṣpadavatsaritāṁnidhi-<br />
			mullaṅghyāśokavipinagāṁ sītām ।<br />
			adrākṣīdbhayarahito<br />
			yastaṁ praṇamāmi śiṁśupāmūle ॥ 5 ॥
		</p>
	</div>
	<div>
		<p>
			rāmādeśaśravaṇā-<br />
			nandāduddhūtaśokagandhāṁ yaḥ ।<br />
			sītāṁ cakre matimāṁ-<br />
			stamahaṁ praṇamāmi śokavicchittyai ॥ 6 ॥
		</p>
	</div>
	<div>
		<p>
			yo'kṣakumārapramukhān<br />
			pravarān danujān jaghāna kutukena ।<br />
			ekaḥ sahāyarahita-<br />
			stamahaṁ praṇamāmi gandhavahasūnum ॥ 7 ॥
		</p>
	</div>
	<div>
		<p>
			prāpya maṇiṁ sītāyāḥ<br />
			kānanamasurasya satvaraṁ bhaṅktvā ।<br />
			dagdhvā laṅkāṁ yo'gā-<br />
			draghuvaranikaṭaṁ sa māmavatu ॥ 8 ॥
		</p>
	</div>
	<div>
		<p>
			sītāproditavacanā-<br />
			nyaśeṣato yo nivedya raghuvīram ।<br />
			cakre cintārahitaṁ<br />
			vande taṁ cintitārthadaṁ namatām ॥ 9 ॥
		</p>
	</div>
	<div>
		<p>
			samare vakṣasi yena<br />
			prahataḥ saṁmūrchitaḥ sasaṁjño'tha ।<br />
			praśaśaṁsa rāvaṇo yaṁ<br />
			tamatibalānandavardhanaṁ naumi ॥ 10 ॥
		</p>
	</div>
	<div>
		<p>
			oṣadhigirimativegā-.<br />
			dgatvānīya pravṛddhadivyatanuḥ ।<br />
			yo lakṣmaṇāsudānaṁ<br />
			cakre taṁ naumi garuḍanibhavegam ॥ 11 ॥
		</p>
	</div>
	<div>
		<p>
			raghupatimukhāravinda-<br />
			sravadāgamaśīrṣatattvamakarandam ।<br />
			āpīyāgalamaniśaṁ<br />
			nandantaṁ naumi pavanamūladhanam ॥ 12 ॥
		</p>
	</div>
	<div>
		<p>
			kanakādrisadṛśakāyaṁ<br />
			kanakapradamāśu namrajanapaṅkteḥ ।<br />
			raktāmbujāsyamīḍe<br />
			saktāntaḥkaraṇaminakulottaṁse ॥ 13 ॥
		</p>
	</div>
	<div>
		<p>
			kāruṇyajanmabhūmiṁ<br />
			kākutsthāṅghryabjapūjanāsaktam ।<br />
			kālāhitabhayarahitaṁ<br />
			kāmavidūraṁ namāmi kapimukhyam ॥ 14 ॥
		</p>
	</div>
	<div>
		<p>
			kuṇḍalabhāsikapolaṁ<br />
			maṇḍalamaṅghripraṇamrajantūnām ।<br />
			kurvantamīpsitārthaiḥ<br />
			sarvairyuktaṁ bhaje'ñjanāsūnum ॥ 15 ॥
		</p>
	</div>
	<div>
		<p>
			nayanajitahemagarvaṁ<br />
			nayanayapārīṇamañjanātanayam ।<br />
			gativijitajanakakīrtiṁ<br />
			matimatiniśitāṁ dadānamahamīḍe ॥ 16 ॥
		</p>
	</div>
	<div>
		<p>
			purato bhava karuṇābdhe<br />
			bharatāgrajacaraṇalagnacittābja ।<br />
			hara mama nikhilāṁ cintāṁ<br />
			karajitapāthoja kalitavaṭurūpa ॥ 17 ॥
		</p>
	</div>
	<div>
		<p>
			ravisutamantrivareṇyaṁ<br />
			pavitāḍanasahanadakṣadivyahanum ।<br />
			kaviśiṣyaharaṇacaturaṁ<br />
			savitṛvineyaṁ namāmi vātasutam ॥ 18 ॥
		</p>
	</div>
	<div>
		<p>
			vakṣastāḍitaśailaṁ<br />
			rakṣaḥpatisainyamardanapravaṇam ।<br />
			rakṣākaraṁ namasyā-<br />
			myakṣādhipadūtamanilapuṇyacayam ॥ 19 ॥
		</p>
	</div>
	<div>
		<p>
			suradeśikasadṛśagiraṁ<br />
			karajairhīrasya kaṭhinatāgarvam ।<br />
			naraśṛṅgatāṁ nayantaṁ<br />
			naramaniśaṁ naumi vādyamanilasutam ॥ 20 ॥
		</p>
	</div>
	<div>
		<p>
			śrīpārijātapādapa-<br />
			mūle vāsaṁ karoṣi kiṁ hanuman ।<br />
			adhyetumavanatākhila-<br />
			vāñchitadātṛtvamavanijeḍdūta ॥ 21 ॥
		</p>
	</div>
	<div>
		<p>
			puradagdhāraṁ manasija-<br />
			jetāraṁ bhaktamantusahanacaṇam ।<br />
			tvāmīśānaṁ ke vā<br />
			na bruvate brūhi vāyusūno me ॥ 22 ॥
		</p>
	</div>
	<div>
		<p>
			puradagdhāraṁ manasija-<br />
			jetāraṁ rāmanāmarucivijñam ।<br />
			hanumanbhavantamīśaṁ<br />
			vadati na kaḥ praṇatasarvadoṣasaham ॥ 23 ॥
		</p>
	</div>
	<div>
		<p>
			sahasvamānārthadūta(?)paramūrte<br />
			saha mānanānmama mantūn ।<br />
			pavamānapuṇyarāśe<br />
			plavamānābdhau namāmi tava caraṇau(?) ॥ 24 ॥
		</p>
	</div>
</body>
</html>
