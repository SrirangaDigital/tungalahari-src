<!DOCTYPE html>
<html lang="en">
<head>
	<meta charset="utf-8">
	<link rel="stylesheet" href="../../../style/style.css">
</head>
<body>
	<h2>॥ ಶ್ರೀಪದ್ಮನಾಭಸ್ತೋತ್ರಮ್ ॥</h2>
	<div>
		<p>
			ಪದ್ಮನಾಭ ಕರುಣಾಮೃತರಾಶೇ<br />
			ಸದ್ಮಹೇತುಲವಶೂನ್ಯಕೃಪಾಯಾಃ ।<br />
			ಛದ್ಮಹಾರಿತಮಹಾಬಲಿಸಮ್ಪ-<br />
			ದ್ವಿದ್ಮ ಏವ ತವ ವೀರ್ಯಮನಂತಮ್ ॥ ೧ ॥
		</p>
	</div>
	<div>
		<p>
			ನಾಭ್ಯಾಃ ಸರಸ್ತ್ವೇನ ಹಿ ವರ್ಣನಂ ತು<br />
			ಸತ್ಯಂ ತದಾ ಸ್ಯಾತ್ಕಿಲ ಪದ್ಮನಾಭ ।<br />
			ಯದಾ ತ್ವದೀಯಾಂ ವಿಷಯೀಕರೋತಿ<br />
			ನಾಭಿಂ ನ ಚೇದ್ಯಾತಿ ಕಥಂ ಪ್ರಮಾತ್ವಮ್ ॥ ೨ ॥
		</p>
	</div>
	<div>
		<p>
			ನಾಭೀಪದ್ಮೇ ಪುತ್ರಂ<br />
			ವಕ್ಷಸಿ ಕಾಂತಾಂ ಚ ಸಂದಧತ್ತಾಂತಃ ।<br />
			ಸ್ವಪಿಷಿ ಸದಾ ಕಿಂ ವಿಷ್ಣೋ<br />
			ನಮ್ರಾಯಾಸ್ಮೈ ದ್ರುತಂ ಬ್ರೂಹಿ ॥ ೩ ॥
		</p>
	</div>
	<div>
		<p>
			ಪಾಪಾಬ್ಧೌ ವಡವಾನಲಸ್ಯ ಹಿ ಶಿಖಾ ಜಾಡ್ಯಾಂಧಕಾರೇ ರವಿ-<br />
			ರ್ಭಾಗ್ಯಾಬ್ಧೌ ಶರದಿಂದುಪಂಕ್ತಿರಮಲಾ ತ್ವನ್ನಾಮಸಂಕೀರ್ತನಮ್ ।<br />
			ಭಕ್ತಾನಾಂ ಪರಿಪೋಷಣೇ ಚ ಜನನೀ ಸ್ವಾತ್ಮಾವಬೋಧೇ ಪಿತಾ<br />
			ಕಸ್ತಸ್ಮಾದ್ವಿಮುಖೋ ಭವೇದ್ಭುವಿ ನರೋ ನೋ ಚೇನ್ಮಹಾಪಾಪಭಾಕ್ ॥ ೪ ॥
		</p>
	</div>
	<div>
		<p>
			ಕ್ಷೀರಾಂಭೋನಿಧಿರಾಜಮಾನಫಣಿರಾಣ್ಮಧ್ಯೇ ಶಯಾನಾ ಸದಾ<br />
			ಲಕ್ಷ್ಮೀಪಾಣಿಪಯೋಜಮರ್ದಿತಪದಾ ಕಾರುಣ್ಯವಾರಾಂನಿಧಿಃ ।<br />
			ಕುರ್ವಾಣಾ ಮಧುನಾ ಚ ಕೈಟಭಯುಜಾ ಯುದ್ಧಂ ಚ ದೋರ್ಭ್ಯಾಂ ಮುಹು-<br />
			ರ್ಮುದ್ರಾ ಕಾಚನ ಮುಕ್ತಿದಾನಕುಶಲಾ ನಿದ್ರಾತಿ ಜಾಗರ್ತಿ ವಾ ॥ ೫ ॥
		</p>
	</div>
	<div>
		<p>
			ಪದ್ಮನಾಭ ತವ ಪಾದಸರೋಜಾ-<br />
			ಸಕ್ತಚಿತ್ತಮವನೀಪತಿಮೇನಮ್ ।<br />
			ಪಾಹಿ ಸಾಶ್ರಿತಸಬಂಧುಸವಿದ್ವ-<br />
			ಲ್ಲೋಕಮಾದರಭರೇಣ ಸರಾಷ್ಟ್ರಮ್ ॥ ೬ ॥
		</p>
	</div>
	<div>
		<p>
			ಸಾಮೋದಂ ಪ್ರದಿಶಂತು ವಂಚಿಕುಲಭೂಮೂಲರ್ಕ್ಷರಾಜಾಯ ವಾ-<br />
			ಗ್ದೇವೀಚಂದ್ರಕಲಾಧರೇಭವದನಾಃ ಕಾರುಣ್ಯವಾರಾಶಯಃ ।<br />
			ದೀರ್ಘಾಯುರ್ದೃಢಗಾತ್ರತಾಮಲಯಶಾಂಸ್ಯಾಚಂದ್ರತಿಗ್ಮಾಂಶುಭಂ<br />
			ಧರ್ಮಾಧ್ವನ್ಯಧಿಕಾಂ ಪ್ರವೃತ್ತಿಮಚಲಾಮಚ್ಛಿನ್ನಸತ್ಸಂತತಿಮ್ ॥ ೭ ॥
		</p>
	</div>
	<div>
		<p>
			ಪಾಯಾಸುರ್ಜಗದಂಬಿಕೇಂದುವಿಲಸಚ್ಛೀರ್ಷೇಭವಕ್ತ್ರಾಃ ಸದಾ<br />
			ರಾಜ್ಞೌ ಕೇರಲದೇಶಭಾಗ್ಯಲತಿಕೇ ಕಾರುಣ್ಯಯುಗ್ಭಿರ್ಮುದಾ ।<br />
			ದೃಗ್ಭಿಃ ಪಾದವಿನಮ್ರಸೌಖ್ಯವಿತತೇಃ ಸಮ್ಪಾದಿಕಾಭಿರ್ಜವಾ-<br />
			ದ್ದತ್ತ್ವಾ ಸಂತತಿಮಾಶು ಸದ್ಗುಣಯುತಾಮಾರೋಗ್ಯದೀರ್ಘಾಯುಷೀ ॥ ೮ ॥
		</p>
	</div>
	<div>
		<p>
			ಮೋಚಿತಃ ಕಿಂ ಗಜಾಧೀಶಃ<br />
			ಪದ್ಮನಾಭೇನ ಸತ್ವರಮ್ ।<br />
			ದೃಢಭಾವನಯಾ ತಸ್ಯ<br />
			ಪದ್ಮನಾಭೋಽಭವದ್ಗಜೇಟ್ ॥ ೯ ॥
		</p>
	</div>
	<div>
		<p>
			ಶ್ರೀಭೂಮಿಪಾಣಿಸರಸೀರುಹಸೇವಿತಾಂಘ್ರೇ<br />
			ಶ್ರೀವತ್ಸಕೌಸ್ತುಭಧರ ಪ್ರಣತಾರ್ತಿಹಾರಿನ್ ।<br />
			ಶ್ರೀಕಂಠಮಿತ್ರ ದಿನನಾಥಸುಧಾಂಶುನೇತ್ರ<br />
			ಶ್ರೀಪದ್ಮನಾಭ ಮಮ ದೇಹಿ ಪದಾವಲಂಬಮ್ ॥ ೧೦ ॥
		</p>
	</div>
	<div>
		<p>
			ನಾಗೇಂದ್ರಭೋಗಶಯನ ಪ್ರಣತಾಲಿವಾಂಛಾ-<br />
			ಸಮ್ಪೂರಣಾಮರತರೋ ವಿಧಿಯೋನಿನಾಭೇ ।<br />
			ನಾಕಾಧಿಪಾದಿಪರಿಪೂಜಿತಪಾದಪದ್ಮ<br />
			ಶ್ರೀಪದ್ಮನಾಭ ಮಮ ದೇಹಿ ಪದಾವಲಂಬಮ್ ॥ ೧೧ ॥
		</p>
	</div>
	<div>
		<p>
			ಕಮಲಾಕರಪದ್ಮಪೂಜಿತಂ<br />
			ಕರುಣಾದುಗ್ಧಪಯೋಧಿಮಧ್ಯಗಮ್ ।<br />
			ಭುಜಗಾಧಿಪಭೋಗಶಾಯಿನಂ<br />
			ಕಲಯೇ ಕಂಚನ ದೇವಸತ್ತಮಮ್ ॥ ೧೨ ॥
		</p>
	</div>
</body>
</html>
