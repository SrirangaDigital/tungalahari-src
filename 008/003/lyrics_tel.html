<!DOCTYPE html>
<html lang="en">
<head>
	<meta charset="utf-8">
	<link rel="stylesheet" href="../../../style/style.css">
</head>
<body>
	<h2>॥ శ్రీపద్మనాభస్తోత్రమ్ ॥</h2>
	<div>
		<p>
			పద్మనాభ కరుణామృతరాశే<br />
			సద్మహేతులవశూన్యకృపాయాః ।<br />
			ఛద్మహారితమహాబలిసమ్ప-<br />
			ద్విద్మ ఏవ తవ వీర్యమనంతమ్ ॥ ౧ ॥
		</p>
	</div>
	<div>
		<p>
			నాభ్యాః సరస్త్వేన హి వర్ణనం తు<br />
			సత్యం తదా స్యాత్కిల పద్మనాభ ।<br />
			యదా త్వదీయాం విషయీకరోతి<br />
			నాభిం న చేద్యాతి కథం ప్రమాత్వమ్ ॥ ౨ ॥
		</p>
	</div>
	<div>
		<p>
			నాభీపద్మే పుత్రం<br />
			వక్షసి కాంతాం చ సందధత్తాంతః ।<br />
			స్వపిషి సదా కిం విష్ణో<br />
			నమ్రాయాస్మై ద్రుతం బ్రూహి ॥ ౩ ॥
		</p>
	</div>
	<div>
		<p>
			పాపాబ్ధౌ వడవానలస్య హి శిఖా జాడ్యాంధకారే రవి-<br />
			ర్భాగ్యాబ్ధౌ శరదిందుపంక్తిరమలా త్వన్నామసంకీర్తనమ్ ।<br />
			భక్తానాం పరిపోషణే చ జననీ స్వాత్మావబోధే పితా<br />
			కస్తస్మాద్విముఖో భవేద్భువి నరో నో చేన్మహాపాపభాక్ ॥ ౪ ॥
		</p>
	</div>
	<div>
		<p>
			క్షీరాంభోనిధిరాజమానఫణిరాణ్మధ్యే శయానా సదా<br />
			లక్ష్మీపాణిపయోజమర్దితపదా కారుణ్యవారాంనిధిః ।<br />
			కుర్వాణా మధునా చ కైటభయుజా యుద్ధం చ దోర్భ్యాం ముహు-<br />
			ర్ముద్రా కాచన ముక్తిదానకుశలా నిద్రాతి జాగర్తి వా ॥ ౫ ॥
		</p>
	</div>
	<div>
		<p>
			పద్మనాభ తవ పాదసరోజా-<br />
			సక్తచిత్తమవనీపతిమేనమ్ ।<br />
			పాహి సాశ్రితసబంధుసవిద్వ-<br />
			ల్లోకమాదరభరేణ సరాష్ట్రమ్ ॥ ౬ ॥
		</p>
	</div>
	<div>
		<p>
			సామోదం ప్రదిశంతు వంచికులభూమూలర్క్షరాజాయ వా-<br />
			గ్దేవీచంద్రకలాధరేభవదనాః కారుణ్యవారాశయః ।<br />
			దీర్ఘాయుర్దృఢగాత్రతామలయశాంస్యాచంద్రతిగ్మాంశుభం<br />
			ధర్మాధ్వన్యధికాం ప్రవృత్తిమచలామచ్ఛిన్నసత్సంతతిమ్ ॥ ౭ ॥
		</p>
	</div>
	<div>
		<p>
			పాయాసుర్జగదంబికేందువిలసచ్ఛీర్షేభవక్త్రాః సదా<br />
			రాజ్ఞౌ కేరలదేశభాగ్యలతికే కారుణ్యయుగ్భిర్ముదా ।<br />
			దృగ్భిః పాదవినమ్రసౌఖ్యవితతేః సమ్పాదికాభిర్జవా-<br />
			ద్దత్త్వా సంతతిమాశు సద్గుణయుతామారోగ్యదీర్ఘాయుషీ ॥ ౮ ॥
		</p>
	</div>
	<div>
		<p>
			మోచితః కిం గజాధీశః<br />
			పద్మనాభేన సత్వరమ్ ।<br />
			దృఢభావనయా తస్య<br />
			పద్మనాభోఽభవద్గజేట్ ॥ ౯ ॥
		</p>
	</div>
	<div>
		<p>
			శ్రీభూమిపాణిసరసీరుహసేవితాంఘ్రే<br />
			శ్రీవత్సకౌస్తుభధర ప్రణతార్తిహారిన్ ।<br />
			శ్రీకంఠమిత్ర దిననాథసుధాంశునేత్ర<br />
			శ్రీపద్మనాభ మమ దేహి పదావలంబమ్ ॥ ౧౦ ॥
		</p>
	</div>
	<div>
		<p>
			నాగేంద్రభోగశయన ప్రణతాలివాంఛా-<br />
			సమ్పూరణామరతరో విధియోనినాభే ।<br />
			నాకాధిపాదిపరిపూజితపాదపద్మ<br />
			శ్రీపద్మనాభ మమ దేహి పదావలంబమ్ ॥ ౧౧ ॥
		</p>
	</div>
	<div>
		<p>
			కమలాకరపద్మపూజితం<br />
			కరుణాదుగ్ధపయోధిమధ్యగమ్ ।<br />
			భుజగాధిపభోగశాయినం<br />
			కలయే కంచన దేవసత్తమమ్ ॥ ౧౨ ॥
		</p>
	</div>
</body>
</html>
