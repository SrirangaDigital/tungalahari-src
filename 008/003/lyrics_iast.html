<!DOCTYPE html>
<html lang="en">
<head>
	<meta charset="utf-8">
	<link rel="stylesheet" href="../../../style/style.css">
</head>
<body>
	<h2>॥ śrīpadmanābhastotram ॥</h2>
	<div>
		<p>
			padmanābha karuṇāmṛtarāśe<br />
			sadmahetulavaśūnyakṛpāyāḥ ।<br />
			chadmahāritamahābalisampa-<br />
			dvidma eva tava vīryamanantam ॥ 1 ॥
		</p>
	</div>
	<div>
		<p>
			nābhyāḥ sarastvena hi varṇanaṁ tu<br />
			satyaṁ tadā syātkila padmanābha ।<br />
			yadā tvadīyāṁ viṣayīkaroti<br />
			nābhiṁ na cedyāti kathaṁ pramātvam ॥ 2 ॥
		</p>
	</div>
	<div>
		<p>
			nābhīpadme putraṁ<br />
			vakṣasi kāntāṁ ca sandadhattāntaḥ ।<br />
			svapiṣi sadā kiṁ viṣṇo<br />
			namrāyāsmai drutaṁ brūhi ॥ 3 ॥
		</p>
	</div>
	<div>
		<p>
			pāpābdhau vaḍavānalasya hi śikhā jāḍyāndhakāre ravi-<br />
			rbhāgyābdhau śaradindupaṅktiramalā tvannāmasaṅkīrtanam ।<br />
			bhaktānāṁ paripoṣaṇe ca jananī svātmāvabodhe pitā<br />
			kastasmādvimukho bhavedbhuvi naro no cenmahāpāpabhāk ॥ 4 ॥
		</p>
	</div>
	<div>
		<p>
			kṣīrāmbhonidhirājamānaphaṇirāṇmadhye śayānā sadā<br />
			lakṣmīpāṇipayojamarditapadā kāruṇyavārāṁnidhiḥ ।<br />
			kurvāṇā madhunā ca kaiṭabhayujā yuddhaṁ ca dorbhyāṁ muhu-<br />
			rmudrā kācana muktidānakuśalā nidrāti jāgarti vā ॥ 5 ॥
		</p>
	</div>
	<div>
		<p>
			padmanābha tava pādasarojā-<br />
			saktacittamavanīpatimenam ।<br />
			pāhi sāśritasabandhusavidva-<br />
			llokamādarabhareṇa sarāṣṭram ॥ 6 ॥
		</p>
	</div>
	<div>
		<p>
			sāmodaṁ pradiśantu vañcikulabhūmūlarkṣarājāya vā-<br />
			gdevīcandrakalādharebhavadanāḥ kāruṇyavārāśayaḥ ।<br />
			dīrghāyurdṛḍhagātratāmalayaśāṁsyācandratigmāṁśubhaṁ<br />
			dharmādhvanyadhikāṁ pravṛttimacalāmacchinnasatsantatim ॥ 7 ॥
		</p>
	</div>
	<div>
		<p>
			pāyāsurjagadambikenduvilasacchīrṣebhavaktrāḥ sadā<br />
			rājñau keraladeśabhāgyalatike kāruṇyayugbhirmudā ।<br />
			dṛgbhiḥ pādavinamrasaukhyavitateḥ sampādikābhirjavā-<br />
			ddattvā santatimāśu sadguṇayutāmārogyadīrghāyuṣī ॥ 8 ॥
		</p>
	</div>
	<div>
		<p>
			mocitaḥ kiṁ gajādhīśaḥ<br />
			padmanābhena satvaram ।<br />
			dṛḍhabhāvanayā tasya<br />
			padmanābho'bhavadgajeṭ ॥ 9 ॥
		</p>
	</div>
	<div>
		<p>
			śrībhūmipāṇisarasīruhasevitāṅghre<br />
			śrīvatsakaustubhadhara praṇatārtihārin ।<br />
			śrīkaṇṭhamitra dinanāthasudhāṁśunetra<br />
			śrīpadmanābha mama dehi padāvalambam ॥ 10 ॥
		</p>
	</div>
	<div>
		<p>
			nāgendrabhogaśayana praṇatālivāñchā-<br />
			sampūraṇāmarataro vidhiyoninābhe ।<br />
			nākādhipādiparipūjitapādapadma<br />
			śrīpadmanābha mama dehi padāvalambam ॥ 11 ॥
		</p>
	</div>
	<div>
		<p>
			kamalākarapadmapūjitaṁ<br />
			karuṇādugdhapayodhimadhyagam ।<br />
			bhujagādhipabhogaśāyinaṁ<br />
			kalaye kañcana devasattamam ॥ 12 ॥
		</p>
	</div>
</body>
</html>
