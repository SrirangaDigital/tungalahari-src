<!DOCTYPE html>
<html lang="en">
<head>
	<meta charset="utf-8">
	<link rel="stylesheet" href="../../../style/style.css">
</head>
<body>
	<h2>॥ bhavabandhamuktyaṣṭakam ॥</h2>
	<div>
		<p>
			ekaṁ dvitīyarahitaṁ sadabādhitaṁ ca<br />
			saccitsvarūpamiti yacchrutiśīrṣapūgaiḥ ।<br />
			jegīyate sakala lokavivartabhūtaṁ<br />
			tadbhāvayāmi satataṁ bhavabandhamuktyai ॥ 1 ॥
		</p>
	</div>
	<div>
		<p>
			annāsumānasamukhaprakṛtīñjagāda<br />
			kośāñchrutiryadavabodhakṛte'tra pañca ।<br />
			sarvāntaraṁ bhṛgumunipravareṇa dṛṣṭaṁ<br />
			tadbhāvayāmi satataṁ bhavabandhamuktyai ॥ 2 ॥
		</p>
	</div>
	<div>
		<p>
			ānāśakena tapasā bahudakṣiṇena<br />
			yajñena dānanicayācchrutipāṭhataśca ।<br />
			icchanti vettumiha yaddharaṇīsurāgryā-<br />
			stadbhāvayāmi satataṁ bhavabandhamuktyai ॥ 3 ॥
		</p>
	</div>
	<div>
		<p>
			kaścidvipaścidiha saṁsṛtisaukhyavāñchāṁ<br />
			santyajya sadgurumupetya kṛpāpayobdhim ।<br />
			vijñāya tadvacanataḥ khalu modate yat<br />
			tadbhāvayāmi satataṁ bhavabandhamuktyai ॥ 4 ॥
		</p>
	</div>
	<div>
		<p>
			prāṇānniyamya tu mano hṛdayāravinde<br />
			bhrūgahvare śirasi vā praṇidhāya samyak ।<br />
			dhyāyanti yatparagurorvacanānusārāt<br />
			tadbhāvayāmi satataṁ bhavabandhamuktyai ॥ 5 ॥
		</p>
	</div>
	<div>
		<p>
			yajjāgradādisamaye dhṛtaviśvamukhya-<br />
			nāmātanoti bahirantaravastusevām ।<br />
			suptāvabodhasahitasya sukhasya bhoktṛ<br />
			tadbhāvayāmi satataṁ bhavabandhamuktyai ॥ 6 ॥
		</p>
	</div>
	<div>
		<p>
			vāgādayaḥ svaviṣayeṣu caranti yena<br />
			sañcoditāḥ prabhuvareṇa yathā subhṛtyāḥ ।<br />
			tatsarvakāryakaraṇavyavahārasākṣī<br />
			sañcintayāmi satataṁ bhavabandhamuktyai ॥ 7 ॥
		</p>
	</div>
	<div>
		<p>
			saṁnyasya karmanicayaṁ ca tadaṅgabhūtaṁ<br />
			sūtraṁ śikhāṁ ca punarapyabalādirāgam ।<br />
			bodhāya yasya yatate pariśuddhacitta-<br />
			stadbhāvayāmi satataṁ bhavabandhamuktyai ॥ 8 ॥
		</p>
	</div>
	<div>
		<p>
			padyāṣṭakaṁ paṭhati yo'rthavibodhapūrvaṁ<br />
			sañcintayannanudinaṁ pratipādyavastu ।<br />
			bhaktyā yutaḥ kaluṣadūranijāntaraṅga-<br />
			stasyācirāddhi bhavitā bhavabandhamuktiḥ ॥ 9 ॥
		</p>
	</div>
</body>
</html>
