<!DOCTYPE html>
<html lang="en">
<head>
	<meta charset="utf-8">
	<link rel="stylesheet" href="../../../style/style.css">
</head>
<body>
	<h2>॥ శ్రీసుబ్రహ్మణ్యభుజంగప్రయాతస్తుతిః ॥</h2>
	<div>
		<p>
			మహేశాననాబ్జార్కమర్ధేందుఫాలం<br />
			మహావిఘ్నవారాశికుంభప్రభూతమ్ ।<br />
			మహేంద్రాదిసేవ్యం ప్రణమ్రాంతరంగం<br />
			మహాపాపదాహం మహేభాస్యమీడే ॥ ౧ ॥
		</p>
	</div>
	<div>
		<p>
			అపస్మారముఖ్యాన్క్షణాద్రోగవర్యాన్<br />
			హరంతం నతానాం నిజాంఘ్రిప్రణామాత్ ।<br />
			భజేసూనుమాద్యస్య వైద్యస్య శంభో-<br />
			రబోధామయస్య ప్రశాంత్యర్థమారాత్ ॥ ౨ ॥
		</p>
	</div>
	<div>
		<p>
			అవజ్ఞాయ ఖేలాం చరంతం కుమారం<br />
			మహేశం ప్రణంతుం విధిః సంభ్రమేణ ।<br />
			గతోఽంతః పునర్నిష్క్రమన్యేన కారా-<br />
			గృహం ప్రాపితస్తం భజే తారకారిమ్ ॥ ౩ ॥
		</p>
	</div>
	<div>
		<p>
			కథం చంద్రతుల్యం ముఖం తే వదామః<br />
			కలంకేన హీనం తథా కృష్ణపక్షే ।<br />
			క్షయేనాపి నమ్రాంతరధ్వాంతభేదా-<br />
			త్తతస్తద్విశిష్టం గుహేశానసూనో ॥ ౪ ॥
		</p>
	</div>
	<div>
		<p>
			కదాహం నిరీహో హృదంభోజమధ్యే<br />
			పయోజాభయే కుక్కుటం శక్తివర్యమ్ ।<br />
			కరైః సందధానం సదా వీక్షమాణో<br />
			ముదం పారశూన్యాం భజే కార్తికేయమ్ ॥ ౫ ॥
		</p>
	</div>
	<div>
		<p>
			వివేకం విరక్తిం శమాదేశ్చ షట్కం<br />
			ముముక్షాం చ సమ్ప్రాప్య కృత్వా విచారమ్ ।<br />
			దృఢం బోధమాప్స్యే కదా వేదశిర్షైః<br />
			కృపాం కుర్వనాథే మయీశానసూనో ॥ ౬ ॥
		</p>
	</div>
	<div>
		<p>
			జనన్యాః ప్రసూతేః స్థలం వాసభూమిః<br />
			పితుశ్చేతి శైలం న జహ్యాం కదాపి ।<br />
			ఇతీవానతాలేః ప్రబోధాయ శైలే<br />
			వసంతం సదా పార్వతీపుత్రమీడే ॥ ౭ ॥
		</p>
	</div>
	<div>
		<p>
			జనానాం శయానం సదా హృద్బిలే తం<br />
			భుజంగం మనఃసంజ్ఞమారాన్నిహంతుమ్ ।<br />
			మయూరం భుజంగస్య భోక్తారమాస్తే<br />
			సమారుహ్య నిత్యం భవాఞ్శంభుసూనో ॥ ౮ ॥
		</p>
	</div>
	<div>
		<p>
			నతానామభీష్టాని దాతుం విచిత్రా-<br />
			ణ్యలం శక్తిరస్తీతి సంబోధనాయ ।<br />
			అజస్రం వహంతం కరే శక్తిమీడే<br />
			పరాశక్తిపుత్రం కృపావారిరాశిమ్ ॥ ౯ ॥
		</p>
	</div>
	<div>
		<p>
			నివార్యాశు రోగాన్సమస్తాన్స్వభక్తాన్<br />
			కృపాపాంగలేశైః సదా పాలయంతమ్ ।<br />
			సదారం సవాహం సభృత్యం సశిష్యం<br />
			సదా భావయే షణ్ముఖం హృత్సరోజే ॥ ౧౦ ॥
		</p>
	</div>
	<div>
		<p>
			పురా తారకం సింహవక్త్రం చ శూరం<br />
			జఘానాజిమధ్యే సురాణాం కృతే యః ।<br />
			మహేశాత్మజం హ్యౌరసం భక్తవశ్యం<br />
			పులిందాత్మజాస్వాంతచోరం భజేఽహమ్ ॥ ౧౧ ॥
		</p>
	</div>
	<div>
		<p>
			మహేశస్య పంచాననస్యాంబికాయా<br />
			ముఖానాం ప్రమోదం నిజాస్యే క్షణాద్యః ।<br />
			ప్రదాతుం షడాస్యో బభూవైకదా తం<br />
			గుహం గంధశైలాధివాసం భజేఽహమ్ ॥ ౧౨ ॥
		</p>
	</div>
	<div>
		<p>
			ముఖేనాబ్జమిందుం స్మితేన మ్రదిమ్నా<br />
			కరస్య ప్రవాలం గతేనేభరాజమ్ ।<br />
			హసంతం హరిన్నాథసంసేవితాంఘ్రిం<br />
			సదా మానసే కుర్మహే కార్తికేయమ్ ॥ ౧౩ ॥
		</p>
	</div>
	<div>
		<p>
			యమాహుర్జనాః ప్రాకృతా దేహమాత్రం<br />
			హృషీకాణి కేచిజ్జగుశ్చిత్తమన్యే ।<br />
			తమాత్మానమానందసచ్చిత్స్వరూపం<br />
			సదా భావయే పార్వతీప్రేమపాత్రమ్ ॥ ౧౪ ॥
		</p>
	</div>
	<div>
		<p>
			యమిచ్ఛంతి వేత్తుం మఖైర్వేదపాఠై-<br />
			స్తథా దానతశ్చోపవాసైశ్చ విప్రాః ।<br />
			తమత్యంతగూఢం మయూరాధిరూఢం<br />
			భజే నీలకంఠస్య పుత్రం పవిత్రమ్ ॥ ౧౫ ॥
		</p>
	</div>
	<div>
		<p>
			విబోధాఖ్యముద్రాయుతస్యాత్మయోనే-<br />
			ర్వియోగో న మే జాతు భూయాదితీవ ।<br />
			సముద్రస్య తీరే నివాసం సదా యః<br />
			కరోత్యాదరాత్తం గుహం సంశ్రయేఽహమ్ ॥ ౧౬ ॥
		</p>
	</div>
	<div>
		<p>
			సురారిష్వజస్రం శరాణాం ప్రమోక్షం<br />
			విధాతుం శరాణాం వనే యో బభూవ ।<br />
			సురారాత్యమిత్రం పురారాతిపుత్రం<br />
			సురేంద్రాత్మజాప్రాణకాంతం భజే తమ్ ॥ ౧౭ ॥
		</p>
	</div>
	<div>
		<p>
			విధాతుం స్తుతిం తే విధీంద్రేశముఖ్యా<br />
			న శక్తాః కిమత్రాస్తి సామర్థ్యమస్య ।<br />
			తథాప్యాదరాచ్చిత్తచాంచల్యతో వా<br />
			కృతం మత్ప్రయత్నం సహస్వేశసూనో ॥ ౧౮ ॥
		</p>
	</div>
	<div>
		<p>
			భుజంగాఖ్యవృత్తేన క్లృప్తాం స్తుతిం యే<br />
			పఠంత్యాదరాచ్ఛ్రద్ధయా శుద్ధచిత్తాః ।<br />
			సుపుత్రాయురారోగ్యవిద్యావతస్తా-<br />
			న్కురుష్వేశసూనో మయా ప్రార్థితస్త్వమ్ ॥ ౧౯ ॥
		</p>
	</div>
</body>
</html>
