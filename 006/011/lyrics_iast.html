<!DOCTYPE html>
<html lang="en">
<head>
	<meta charset="utf-8">
	<link rel="stylesheet" href="../../../style/style.css">
</head>
<body>
	<h2>॥ śrīsubrahmaṇyabhujaṅgaprayātastutiḥ ॥</h2>
	<div>
		<p>
			maheśānanābjārkamardhenduphālaṁ<br />
			mahāvighnavārāśikumbhaprabhūtam ।<br />
			mahendrādisevyaṁ praṇamrāntaraṅgaṁ<br />
			mahāpāpadāhaṁ mahebhāsyamīḍe ॥ 1 ॥
		</p>
	</div>
	<div>
		<p>
			apasmāramukhyānkṣaṇādrogavaryān<br />
			harantaṁ natānāṁ nijāṅghripraṇāmāt ।<br />
			bhajesūnumādyasya vaidyasya śambho-<br />
			rabodhāmayasya praśāntyarthamārāt ॥ 2 ॥
		</p>
	</div>
	<div>
		<p>
			avajñāya khelāṁ carantaṁ kumāraṁ<br />
			maheśaṁ praṇantuṁ vidhiḥ sambhrameṇa ।<br />
			gato'ntaḥ punarniṣkramanyena kārā-<br />
			gṛhaṁ prāpitastaṁ bhaje tārakārim ॥ 3 ॥
		</p>
	</div>
	<div>
		<p>
			kathaṁ candratulyaṁ mukhaṁ te vadāmaḥ<br />
			kalaṅkena hīnaṁ tathā kṛṣṇapakṣe ।<br />
			kṣayenāpi namrāntaradhvāntabhedā-<br />
			ttatastadviśiṣṭaṁ guheśānasūno ॥ 4 ॥
		</p>
	</div>
	<div>
		<p>
			kadāhaṁ nirīho hṛdambhojamadhye<br />
			payojābhaye kukkuṭaṁ śaktivaryam ।<br />
			karaiḥ sandadhānaṁ sadā vīkṣamāṇo<br />
			mudaṁ pāraśūnyāṁ bhaje kārtikeyam ॥ 5 ॥
		</p>
	</div>
	<div>
		<p>
			vivekaṁ viraktiṁ śamādeśca ṣaṭkaṁ<br />
			mumukṣāṁ ca samprāpya kṛtvā vicāram ।<br />
			dṛḍhaṁ bodhamāpsye kadā vedaśirṣaiḥ<br />
			kṛpāṁ kurvanāthe mayīśānasūno ॥ 6 ॥
		</p>
	</div>
	<div>
		<p>
			jananyāḥ prasūteḥ sthalaṁ vāsabhūmiḥ<br />
			pituśceti śailaṁ na jahyāṁ kadāpi ।<br />
			itīvānatāleḥ prabodhāya śaile<br />
			vasantaṁ sadā pārvatīputramīḍe ॥ 7 ॥
		</p>
	</div>
	<div>
		<p>
			janānāṁ śayānaṁ sadā hṛdbile taṁ<br />
			bhujaṅgaṁ manaḥsaṁjñamārānnihantum ।<br />
			mayūraṁ bhujaṅgasya bhoktāramāste<br />
			samāruhya nityaṁ bhavāñśambhusūno ॥ 8 ॥
		</p>
	</div>
	<div>
		<p>
			natānāmabhīṣṭāni dātuṁ vicitrā-<br />
			ṇyalaṁ śaktirastīti sambodhanāya ।<br />
			ajasraṁ vahantaṁ kare śaktimīḍe<br />
			parāśaktiputraṁ kṛpāvārirāśim ॥ 9 ॥
		</p>
	</div>
	<div>
		<p>
			nivāryāśu rogānsamastānsvabhaktān<br />
			kṛpāpāṅgaleśaiḥ sadā pālayantam ।<br />
			sadāraṁ savāhaṁ sabhṛtyaṁ saśiṣyaṁ<br />
			sadā bhāvaye ṣaṇmukhaṁ hṛtsaroje ॥ 10 ॥
		</p>
	</div>
	<div>
		<p>
			purā tārakaṁ siṁhavaktraṁ ca śūraṁ<br />
			jaghānājimadhye surāṇāṁ kṛte yaḥ ।<br />
			maheśātmajaṁ hyaurasaṁ bhaktavaśyaṁ<br />
			pulindātmajāsvāntacoraṁ bhaje'ham ॥ 11 ॥
		</p>
	</div>
	<div>
		<p>
			maheśasya pañcānanasyāmbikāyā<br />
			mukhānāṁ pramodaṁ nijāsye kṣaṇādyaḥ ।<br />
			pradātuṁ ṣaḍāsyo babhūvaikadā taṁ<br />
			guhaṁ gandhaśailādhivāsaṁ bhaje'ham ॥ 12 ॥
		</p>
	</div>
	<div>
		<p>
			mukhenābjaminduṁ smitena mradimnā<br />
			karasya pravālaṁ gatenebharājam ।<br />
			hasantaṁ harinnāthasaṁsevitāṅghriṁ<br />
			sadā mānase kurmahe kārtikeyam ॥ 13 ॥
		</p>
	</div>
	<div>
		<p>
			yamāhurjanāḥ prākṛtā dehamātraṁ<br />
			hṛṣīkāṇi kecijjaguścittamanye ।<br />
			tamātmānamānandasaccitsvarūpaṁ<br />
			sadā bhāvaye pārvatīpremapātram ॥ 14 ॥
		</p>
	</div>
	<div>
		<p>
			yamicchanti vettuṁ makhairvedapāṭhai-<br />
			stathā dānataścopavāsaiśca viprāḥ ।<br />
			tamatyantagūḍhaṁ mayūrādhirūḍhaṁ<br />
			bhaje nīlakaṇṭhasya putraṁ pavitram ॥ 15 ॥
		</p>
	</div>
	<div>
		<p>
			vibodhākhyamudrāyutasyātmayone-<br />
			rviyogo na me jātu bhūyāditīva ।<br />
			samudrasya tīre nivāsaṁ sadā yaḥ<br />
			karotyādarāttaṁ guhaṁ saṁśraye'ham ॥ 16 ॥
		</p>
	</div>
	<div>
		<p>
			surāriṣvajasraṁ śarāṇāṁ pramokṣaṁ<br />
			vidhātuṁ śarāṇāṁ vane yo babhūva ।<br />
			surārātyamitraṁ purārātiputraṁ<br />
			surendrātmajāprāṇakāntaṁ bhaje tam ॥ 17 ॥
		</p>
	</div>
	<div>
		<p>
			vidhātuṁ stutiṁ te vidhīndreśamukhyā<br />
			na śaktāḥ kimatrāsti sāmarthyamasya ।<br />
			tathāpyādarāccittacāñcalyato vā<br />
			kṛtaṁ matprayatnaṁ sahasveśasūno ॥ 18 ॥
		</p>
	</div>
	<div>
		<p>
			bhujaṅgākhyavṛttena klṛptāṁ stutiṁ ye<br />
			paṭhantyādarācchraddhayā śuddhacittāḥ ।<br />
			suputrāyurārogyavidyāvatastā-<br />
			nkuruṣveśasūno mayā prārthitastvam ॥ 19 ॥
		</p>
	</div>
</body>
</html>
