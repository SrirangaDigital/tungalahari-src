<!DOCTYPE html>
<html lang="en">
<head>
	<meta charset="utf-8">
	<link rel="stylesheet" href="../../../style/style.css">
</head>
<body>
	<h2>॥ ಶ್ರೀಸುಬ್ರಹ್ಮಣ್ಯಭುಜಂಗಪ್ರಯಾತಸ್ತುತಿಃ ॥</h2>
	<div>
		<p>
			ಮಹೇಶಾನನಾಬ್ಜಾರ್ಕಮರ್ಧೇಂದುಫಾಲಂ<br />
			ಮಹಾವಿಘ್ನವಾರಾಶಿಕುಂಭಪ್ರಭೂತಮ್ ।<br />
			ಮಹೇಂದ್ರಾದಿಸೇವ್ಯಂ ಪ್ರಣಮ್ರಾಂತರಂಗಂ<br />
			ಮಹಾಪಾಪದಾಹಂ ಮಹೇಭಾಸ್ಯಮೀಡೇ ॥ ೧ ॥
		</p>
	</div>
	<div>
		<p>
			ಅಪಸ್ಮಾರಮುಖ್ಯಾನ್ಕ್ಷಣಾದ್ರೋಗವರ್ಯಾನ್<br />
			ಹರಂತಂ ನತಾನಾಂ ನಿಜಾಂಘ್ರಿಪ್ರಣಾಮಾತ್ ।<br />
			ಭಜೇಸೂನುಮಾದ್ಯಸ್ಯ ವೈದ್ಯಸ್ಯ ಶಂಭೋ-<br />
			ರಬೋಧಾಮಯಸ್ಯ ಪ್ರಶಾಂತ್ಯರ್ಥಮಾರಾತ್ ॥ ೨ ॥
		</p>
	</div>
	<div>
		<p>
			ಅವಜ್ಞಾಯ ಖೇಲಾಂ ಚರಂತಂ ಕುಮಾರಂ<br />
			ಮಹೇಶಂ ಪ್ರಣಂತುಂ ವಿಧಿಃ ಸಂಭ್ರಮೇಣ ।<br />
			ಗತೋಽಂತಃ ಪುನರ್ನಿಷ್ಕ್ರಮನ್ಯೇನ ಕಾರಾ-<br />
			ಗೃಹಂ ಪ್ರಾಪಿತಸ್ತಂ ಭಜೇ ತಾರಕಾರಿಮ್ ॥ ೩ ॥
		</p>
	</div>
	<div>
		<p>
			ಕಥಂ ಚಂದ್ರತುಲ್ಯಂ ಮುಖಂ ತೇ ವದಾಮಃ<br />
			ಕಲಂಕೇನ ಹೀನಂ ತಥಾ ಕೃಷ್ಣಪಕ್ಷೇ ।<br />
			ಕ್ಷಯೇನಾಪಿ ನಮ್ರಾಂತರಧ್ವಾಂತಭೇದಾ-<br />
			ತ್ತತಸ್ತದ್ವಿಶಿಷ್ಟಂ ಗುಹೇಶಾನಸೂನೋ ॥ ೪ ॥
		</p>
	</div>
	<div>
		<p>
			ಕದಾಹಂ ನಿರೀಹೋ ಹೃದಂಭೋಜಮಧ್ಯೇ<br />
			ಪಯೋಜಾಭಯೇ ಕುಕ್ಕುಟಂ ಶಕ್ತಿವರ್ಯಮ್ ।<br />
			ಕರೈಃ ಸಂದಧಾನಂ ಸದಾ ವೀಕ್ಷಮಾಣೋ<br />
			ಮುದಂ ಪಾರಶೂನ್ಯಾಂ ಭಜೇ ಕಾರ್ತಿಕೇಯಮ್ ॥ ೫ ॥
		</p>
	</div>
	<div>
		<p>
			ವಿವೇಕಂ ವಿರಕ್ತಿಂ ಶಮಾದೇಶ್ಚ ಷಟ್ಕಂ<br />
			ಮುಮುಕ್ಷಾಂ ಚ ಸಮ್ಪ್ರಾಪ್ಯ ಕೃತ್ವಾ ವಿಚಾರಮ್ ।<br />
			ದೃಢಂ ಬೋಧಮಾಪ್ಸ್ಯೇ ಕದಾ ವೇದಶಿರ್ಷೈಃ<br />
			ಕೃಪಾಂ ಕುರ್ವನಾಥೇ ಮಯೀಶಾನಸೂನೋ ॥ ೬ ॥
		</p>
	</div>
	<div>
		<p>
			ಜನನ್ಯಾಃ ಪ್ರಸೂತೇಃ ಸ್ಥಲಂ ವಾಸಭೂಮಿಃ<br />
			ಪಿತುಶ್ಚೇತಿ ಶೈಲಂ ನ ಜಹ್ಯಾಂ ಕದಾಪಿ ।<br />
			ಇತೀವಾನತಾಲೇಃ ಪ್ರಬೋಧಾಯ ಶೈಲೇ<br />
			ವಸಂತಂ ಸದಾ ಪಾರ್ವತೀಪುತ್ರಮೀಡೇ ॥ ೭ ॥
		</p>
	</div>
	<div>
		<p>
			ಜನಾನಾಂ ಶಯಾನಂ ಸದಾ ಹೃದ್ಬಿಲೇ ತಂ<br />
			ಭುಜಂಗಂ ಮನಃಸಂಜ್ಞಮಾರಾನ್ನಿಹಂತುಮ್ ।<br />
			ಮಯೂರಂ ಭುಜಂಗಸ್ಯ ಭೋಕ್ತಾರಮಾಸ್ತೇ<br />
			ಸಮಾರುಹ್ಯ ನಿತ್ಯಂ ಭವಾಞ್ಶಂಭುಸೂನೋ ॥ ೮ ॥
		</p>
	</div>
	<div>
		<p>
			ನತಾನಾಮಭೀಷ್ಟಾನಿ ದಾತುಂ ವಿಚಿತ್ರಾ-<br />
			ಣ್ಯಲಂ ಶಕ್ತಿರಸ್ತೀತಿ ಸಂಬೋಧನಾಯ ।<br />
			ಅಜಸ್ರಂ ವಹಂತಂ ಕರೇ ಶಕ್ತಿಮೀಡೇ<br />
			ಪರಾಶಕ್ತಿಪುತ್ರಂ ಕೃಪಾವಾರಿರಾಶಿಮ್ ॥ ೯ ॥
		</p>
	</div>
	<div>
		<p>
			ನಿವಾರ್ಯಾಶು ರೋಗಾನ್ಸಮಸ್ತಾನ್ಸ್ವಭಕ್ತಾನ್<br />
			ಕೃಪಾಪಾಂಗಲೇಶೈಃ ಸದಾ ಪಾಲಯಂತಮ್ ।<br />
			ಸದಾರಂ ಸವಾಹಂ ಸಭೃತ್ಯಂ ಸಶಿಷ್ಯಂ<br />
			ಸದಾ ಭಾವಯೇ ಷಣ್ಮುಖಂ ಹೃತ್ಸರೋಜೇ ॥ ೧೦ ॥
		</p>
	</div>
	<div>
		<p>
			ಪುರಾ ತಾರಕಂ ಸಿಂಹವಕ್ತ್ರಂ ಚ ಶೂರಂ<br />
			ಜಘಾನಾಜಿಮಧ್ಯೇ ಸುರಾಣಾಂ ಕೃತೇ ಯಃ ।<br />
			ಮಹೇಶಾತ್ಮಜಂ ಹ್ಯೌರಸಂ ಭಕ್ತವಶ್ಯಂ<br />
			ಪುಲಿಂದಾತ್ಮಜಾಸ್ವಾಂತಚೋರಂ ಭಜೇಽಹಮ್ ॥ ೧೧ ॥
		</p>
	</div>
	<div>
		<p>
			ಮಹೇಶಸ್ಯ ಪಂಚಾನನಸ್ಯಾಂಬಿಕಾಯಾ<br />
			ಮುಖಾನಾಂ ಪ್ರಮೋದಂ ನಿಜಾಸ್ಯೇ ಕ್ಷಣಾದ್ಯಃ ।<br />
			ಪ್ರದಾತುಂ ಷಡಾಸ್ಯೋ ಬಭೂವೈಕದಾ ತಂ<br />
			ಗುಹಂ ಗಂಧಶೈಲಾಧಿವಾಸಂ ಭಜೇಽಹಮ್ ॥ ೧೨ ॥
		</p>
	</div>
	<div>
		<p>
			ಮುಖೇನಾಬ್ಜಮಿಂದುಂ ಸ್ಮಿತೇನ ಮ್ರದಿಮ್ನಾ<br />
			ಕರಸ್ಯ ಪ್ರವಾಲಂ ಗತೇನೇಭರಾಜಮ್ ।<br />
			ಹಸಂತಂ ಹರಿನ್ನಾಥಸಂಸೇವಿತಾಂಘ್ರಿಂ<br />
			ಸದಾ ಮಾನಸೇ ಕುರ್ಮಹೇ ಕಾರ್ತಿಕೇಯಮ್ ॥ ೧೩ ॥
		</p>
	</div>
	<div>
		<p>
			ಯಮಾಹುರ್ಜನಾಃ ಪ್ರಾಕೃತಾ ದೇಹಮಾತ್ರಂ<br />
			ಹೃಷೀಕಾಣಿ ಕೇಚಿಜ್ಜಗುಶ್ಚಿತ್ತಮನ್ಯೇ ।<br />
			ತಮಾತ್ಮಾನಮಾನಂದಸಚ್ಚಿತ್ಸ್ವರೂಪಂ<br />
			ಸದಾ ಭಾವಯೇ ಪಾರ್ವತೀಪ್ರೇಮಪಾತ್ರಮ್ ॥ ೧೪ ॥
		</p>
	</div>
	<div>
		<p>
			ಯಮಿಚ್ಛಂತಿ ವೇತ್ತುಂ ಮಖೈರ್ವೇದಪಾಠೈ-<br />
			ಸ್ತಥಾ ದಾನತಶ್ಚೋಪವಾಸೈಶ್ಚ ವಿಪ್ರಾಃ ।<br />
			ತಮತ್ಯಂತಗೂಢಂ ಮಯೂರಾಧಿರೂಢಂ<br />
			ಭಜೇ ನೀಲಕಂಠಸ್ಯ ಪುತ್ರಂ ಪವಿತ್ರಮ್ ॥ ೧೫ ॥
		</p>
	</div>
	<div>
		<p>
			ವಿಬೋಧಾಖ್ಯಮುದ್ರಾಯುತಸ್ಯಾತ್ಮಯೋನೇ-<br />
			ರ್ವಿಯೋಗೋ ನ ಮೇ ಜಾತು ಭೂಯಾದಿತೀವ ।<br />
			ಸಮುದ್ರಸ್ಯ ತೀರೇ ನಿವಾಸಂ ಸದಾ ಯಃ<br />
			ಕರೋತ್ಯಾದರಾತ್ತಂ ಗುಹಂ ಸಂಶ್ರಯೇಽಹಮ್ ॥ ೧೬ ॥
		</p>
	</div>
	<div>
		<p>
			ಸುರಾರಿಷ್ವಜಸ್ರಂ ಶರಾಣಾಂ ಪ್ರಮೋಕ್ಷಂ<br />
			ವಿಧಾತುಂ ಶರಾಣಾಂ ವನೇ ಯೋ ಬಭೂವ ।<br />
			ಸುರಾರಾತ್ಯಮಿತ್ರಂ ಪುರಾರಾತಿಪುತ್ರಂ<br />
			ಸುರೇಂದ್ರಾತ್ಮಜಾಪ್ರಾಣಕಾಂತಂ ಭಜೇ ತಮ್ ॥ ೧೭ ॥
		</p>
	</div>
	<div>
		<p>
			ವಿಧಾತುಂ ಸ್ತುತಿಂ ತೇ ವಿಧೀಂದ್ರೇಶಮುಖ್ಯಾ<br />
			ನ ಶಕ್ತಾಃ ಕಿಮತ್ರಾಸ್ತಿ ಸಾಮರ್ಥ್ಯಮಸ್ಯ ।<br />
			ತಥಾಪ್ಯಾದರಾಚ್ಚಿತ್ತಚಾಂಚಲ್ಯತೋ ವಾ<br />
			ಕೃತಂ ಮತ್ಪ್ರಯತ್ನಂ ಸಹಸ್ವೇಶಸೂನೋ ॥ ೧೮ ॥
		</p>
	</div>
	<div>
		<p>
			ಭುಜಂಗಾಖ್ಯವೃತ್ತೇನ ಕ್ಲೃಪ್ತಾಂ ಸ್ತುತಿಂ ಯೇ<br />
			ಪಠಂತ್ಯಾದರಾಚ್ಛ್ರದ್ಧಯಾ ಶುದ್ಧಚಿತ್ತಾಃ ।<br />
			ಸುಪುತ್ರಾಯುರಾರೋಗ್ಯವಿದ್ಯಾವತಸ್ತಾ-<br />
			ನ್ಕುರುಷ್ವೇಶಸೂನೋ ಮಯಾ ಪ್ರಾರ್ಥಿತಸ್ತ್ವಮ್ ॥ ೧೯ ॥
		</p>
	</div>
</body>
</html>
