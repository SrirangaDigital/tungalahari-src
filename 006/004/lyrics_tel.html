<!DOCTYPE html>
<html lang="en">
<head>
	<meta charset="utf-8">
	<link rel="stylesheet" href="../../../style/style.css">
</head>
<body>
	<h2>॥ శ్రీకార్తికేయస్తోత్రకదంబమ్ ॥</h2>
	<div>
		<p>
			కార్తికేయ కరుణామృతరాశే<br />
			కార్తికే యతహృదా తవ పూజా ।<br />
			పూర్తయే భవతి వాంఛితపంక్తేః<br />
			కీర్తయే చ రచితా మనుజేన ॥ ౧ ॥
		</p>
	</div>
	<div>
		<p>
			అత్యంతపాపకర్మా<br />
			మత్తుల్యో నాస్తి భూతలే గుహ భో ।<br />
			పూరయసి యది మదిష్టం<br />
			చిత్రం లోకస్య జాయతే భూరి ॥ ౨ ॥
		</p>
	</div>
	<div>
		<p>
			కారాగృహస్థితం య-<br />
			శ్చక్రే లోకేశమపి విధాతారమ్ ।<br />
			తమనుల్లంఘితశాసన-<br />
			మనిశం ప్రణమామి షణ్ముఖం మోదాత్ ॥ ౩ ॥
		</p>
	</div>
	<div>
		<p>
			నాహం మంత్రజపం తే<br />
			కుర్వే సేవాం సపర్యాం వా ।<br />
			నైసర్గిక్యా కృపయా<br />
			మదభీష్టం పూరయాశు తద్గుహ భో ॥ ౪ ॥
		</p>
	</div>
	<div>
		<p>
			నిఖిలానపి మమ మంతూ-<br />
			న్సహసే నైవాత్ర సంశయః కశ్చిత్ ।<br />
			యస్మాత్సహమానసుత-<br />
			స్త్వమసి కృపావారిధే షడాస్య విభో ॥ ౫ ॥
		</p>
	</div>
	<div>
		<p>
			యది మద్వాంఛితదానే<br />
			శక్తిర్నాస్తీతి షణ్ముఖ బ్రూషే ।<br />
			తదనృతమేవ స్యాత్తే<br />
			వాక్యం శక్తిం దధాసి యత్పాణౌ ॥ ౬ ॥
		</p>
	</div>
	<div>
		<p>
			మయూరస్య పత్రే ప్రలంబం పదాబ్జం<br />
			దధానం కకుద్యేవ తస్యాపరం చ ।<br />
			సురేంద్రస్య పుత్ర్యా చ వల్ల్యా చ పార్శ్వ<br />
			ద్వయం భాసయంతం షడాస్యం భజేఽహమ్ ॥ ౭ ॥
		</p>
	</div>
	<div>
		<p>
			వివేకం విరక్తిం శమాదేశ్చ షట్కం<br />
			ముముక్షాం చ దత్వా షడాస్యాశు మహ్యమ్ ।<br />
			విచారే చ బుద్ధిం దృఢాం దేహి వల్లీ-<br />
			సురేంద్రాత్మజాశ్లిష్టవష్ర్మన్నమస్తే ॥ ౮ ॥
		</p>
	</div>
	<div>
		<p>
			సురేశానపుత్రీపులిందేశకన్యా-<br />
			సమాశ్లిష్టపార్శ్వం కృపావారిరాశిమ్ ।<br />
			మయూరాచలాగ్రే సదా వాసశీలం<br />
			సదానందదం నౌమి షడ్వక్త్రమీశమ్ ॥ ౯ ॥
		</p>
	</div>
	<div>
		<p>
			స్వభక్తైర్మహాభక్తితః పక్వదేహాన్<br />
			సమానీయ దూరాత్పురా స్థాపితాన్యః ।<br />
			క్షణాత్కుక్కుటాదీన్పునః ప్రాణయుక్తాన్<br />
			కరోతి స్మ తం భావయేఽహం షడాస్యమ్ ॥ ౧౦ ॥
		</p>
	</div>
	<div>
		<p>
			రవజితపరపుష్టరవ<br />
			స్వరధిపపుత్రిమనోఽబ్జశిశుభానో ।<br />
			పురతో భవ మమ శీఘ్రం<br />
			పురహరమోదాబ్ధిపూర్ణిమాచంద్ర ॥ ౧౧ ॥
		</p>
	</div>
	<div>
		<p>
			శతమఖముఖసురపూజిత<br />
			నతమతిదానప్రచండపదసేవ ।<br />
			శ్రితజనదుఃఖవిభేద-<br />
			వ్రతధృతకంకణ నమోఽస్తు గుహ తుభ్యమ్ ॥ ౧౨ ॥
		</p>
	</div>
	<div>
		<p>
			వృష్టిం ప్రయచ్ఛ షణ్ముఖ<br />
			మయ్యపి పాపే కృపాం విధాయాశు ।<br />
			సుకృతిషు కరుణాకరణే<br />
			కా వా శ్లాఘా భవేత్తవ భో ॥ ౧౩ ॥
		</p>
	</div>
	<div>
		<p>
			మహీజలాద్యష్టతనోః పురాణాం<br />
			హరస్య పుత్ర ప్రణతార్తిహారిన్ ।<br />
			ప్రపన్నతాపస్య నివారణాయ<br />
			ప్రయచ్ఛ వృష్టిం గుహ షణ్ముఖాశు ॥ ౧౪ ॥
		</p>
	</div>
	<div>
		<p>
			పాదాబ్జనమ్రాఖిలదేవతాలే<br />
			సుదామసంభూషితకంబుకంఠ ।<br />
			సౌదామనీకోటినిభాంగకాంతే<br />
			ప్రయచ్ఛ వృష్టిం గుహ షణ్ముఖాశు ॥ ౧౫ ॥
		</p>
	</div>
	<div>
		<p>
			శిఖిస్థితాభ్యాం రమణీమణిభ్యాం<br />
			పార్శ్వస్థితాభ్యాం పరిసేవ్యమానమ్ ।<br />
			స్వయం శిఖిస్థం కరుణాసముద్రం<br />
			సదా షడాస్యం హృది భావయేఽహమ్ ॥ ౧౬ ॥
		</p>
	</div>
	<div>
		<p>
			భూయాద్భూత్యై మహత్యై భవతనుజననశ్చూర్ణితక్రౌంచశైలో<br />
			లీలాసృష్టాండకోటిః కమలభవముఖస్తూయమానాత్మకీర్తిః ।<br />
			వల్లీదేవేంద్రపుత్రీహృదయసరసిజప్రాతరాదిత్యపుంజః<br />
			కారుణ్యాపారవారాంనిధిరగతనయామోదవారాశిచంద్రః ॥ ౧౭ ॥
		</p>
	</div>
</body>
</html>
