<!DOCTYPE html>
<html lang="en">
<head>
	<meta charset="utf-8">
	<link rel="stylesheet" href="../../../style/style.css">
</head>
<body>
	<h2>॥ śrīkārtikeyastotrakadambam ॥</h2>
	<div>
		<p>
			kārtikeya karuṇāmṛtarāśe<br />
			kārtike yatahṛdā tava pūjā ।<br />
			pūrtaye bhavati vāñchitapaṅkteḥ<br />
			kīrtaye ca racitā manujena ॥ 1 ॥
		</p>
	</div>
	<div>
		<p>
			atyantapāpakarmā<br />
			mattulyo nāsti bhūtale guha bho ।<br />
			pūrayasi yadi madiṣṭaṁ<br />
			citraṁ lokasya jāyate bhūri ॥ 2 ॥
		</p>
	</div>
	<div>
		<p>
			kārāgṛhasthitaṁ ya-<br />
			ścakre lokeśamapi vidhātāram ।<br />
			tamanullaṅghitaśāsana-<br />
			maniśaṁ praṇamāmi ṣaṇmukhaṁ modāt ॥ 3 ॥
		</p>
	</div>
	<div>
		<p>
			nāhaṁ mantrajapaṁ te<br />
			kurve sevāṁ saparyāṁ vā ।<br />
			naisargikyā kṛpayā<br />
			madabhīṣṭaṁ pūrayāśu tadguha bho ॥ 4 ॥
		</p>
	</div>
	<div>
		<p>
			nikhilānapi mama mantū-<br />
			nsahase naivātra saṁśayaḥ kaścit ।<br />
			yasmātsahamānasuta-<br />
			stvamasi kṛpāvāridhe ṣaḍāsya vibho ॥ 5 ॥
		</p>
	</div>
	<div>
		<p>
			yadi madvāñchitadāne<br />
			śaktirnāstīti ṣaṇmukha brūṣe ।<br />
			tadanṛtameva syātte<br />
			vākyaṁ śaktiṁ dadhāsi yatpāṇau ॥ 6 ॥
		</p>
	</div>
	<div>
		<p>
			mayūrasya patre pralambaṁ padābjaṁ<br />
			dadhānaṁ kakudyeva tasyāparaṁ ca ।<br />
			surendrasya putryā ca vallyā ca pārśva<br />
			dvayaṁ bhāsayantaṁ ṣaḍāsyaṁ bhaje'ham ॥ 7 ॥
		</p>
	</div>
	<div>
		<p>
			vivekaṁ viraktiṁ śamādeśca ṣaṭkaṁ<br />
			mumukṣāṁ ca datvā ṣaḍāsyāśu mahyam ।<br />
			vicāre ca buddhiṁ dṛḍhāṁ dehi vallī-<br />
			surendrātmajāśliṣṭavaṣrmannamaste ॥ 8 ॥
		</p>
	</div>
	<div>
		<p>
			sureśānaputrīpulindeśakanyā-<br />
			samāśliṣṭapārśvaṁ kṛpāvārirāśim ।<br />
			mayūrācalāgre sadā vāsaśīlaṁ<br />
			sadānandadaṁ naumi ṣaḍvaktramīśam ॥ 9 ॥
		</p>
	</div>
	<div>
		<p>
			svabhaktairmahābhaktitaḥ pakvadehān<br />
			samānīya dūrātpurā sthāpitānyaḥ ।<br />
			kṣaṇātkukkuṭādīnpunaḥ prāṇayuktān<br />
			karoti sma taṁ bhāvaye'haṁ ṣaḍāsyam ॥ 10 ॥
		</p>
	</div>
	<div>
		<p>
			ravajitaparapuṣṭarava<br />
			svaradhipaputrimano'bjaśiśubhāno ।<br />
			purato bhava mama śīghraṁ<br />
			puraharamodābdhipūrṇimācandra ॥ 11 ॥
		</p>
	</div>
	<div>
		<p>
			śatamakhamukhasurapūjita<br />
			natamatidānapracaṇḍapadaseva ।<br />
			śritajanaduḥkhavibheda-<br />
			vratadhṛtakaṅkaṇa namo'stu guha tubhyam ॥ 12 ॥
		</p>
	</div>
	<div>
		<p>
			vṛṣṭiṁ prayaccha ṣaṇmukha<br />
			mayyapi pāpe kṛpāṁ vidhāyāśu ।<br />
			sukṛtiṣu karuṇākaraṇe<br />
			kā vā ślāghā bhavettava bho ॥ 13 ॥
		</p>
	</div>
	<div>
		<p>
			mahījalādyaṣṭatanoḥ purāṇāṁ<br />
			harasya putra praṇatārtihārin ।<br />
			prapannatāpasya nivāraṇāya<br />
			prayaccha vṛṣṭiṁ guha ṣaṇmukhāśu ॥ 14 ॥
		</p>
	</div>
	<div>
		<p>
			pādābjanamrākhiladevatāle<br />
			sudāmasambhūṣitakambukaṇṭha ।<br />
			saudāmanīkoṭinibhāṅgakānte<br />
			prayaccha vṛṣṭiṁ guha ṣaṇmukhāśu ॥ 15 ॥
		</p>
	</div>
	<div>
		<p>
			śikhisthitābhyāṁ ramaṇīmaṇibhyāṁ<br />
			pārśvasthitābhyāṁ parisevyamānam ।<br />
			svayaṁ śikhisthaṁ karuṇāsamudraṁ<br />
			sadā ṣaḍāsyaṁ hṛdi bhāvaye'ham ॥ 16 ॥
		</p>
	</div>
	<div>
		<p>
			bhūyādbhūtyai mahatyai bhavatanujananaścūrṇitakrauñcaśailo<br />
			līlāsṛṣṭāṇḍakoṭiḥ kamalabhavamukhastūyamānātmakīrtiḥ ।<br />
			vallīdevendraputrīhṛdayasarasijaprātarādityapuñjaḥ<br />
			kāruṇyāpāravārāṁnidhiragatanayāmodavārāśicandraḥ ॥ 17 ॥
		</p>
	</div>
</body>
</html>
