<!DOCTYPE html>
<html lang="en">
<head>
	<meta charset="utf-8">
	<link rel="stylesheet" href="../../../style/style.css">
</head>
<body>
	<h2>॥ ಶ್ರೀಕಾರ್ತಿಕೇಯಸ್ತೋತ್ರಕದಂಬಮ್ ॥</h2>
	<div>
		<p>
			ಕಾರ್ತಿಕೇಯ ಕರುಣಾಮೃತರಾಶೇ<br />
			ಕಾರ್ತಿಕೇ ಯತಹೃದಾ ತವ ಪೂಜಾ ।<br />
			ಪೂರ್ತಯೇ ಭವತಿ ವಾಂಛಿತಪಂಕ್ತೇಃ<br />
			ಕೀರ್ತಯೇ ಚ ರಚಿತಾ ಮನುಜೇನ ॥ ೧ ॥
		</p>
	</div>
	<div>
		<p>
			ಅತ್ಯಂತಪಾಪಕರ್ಮಾ<br />
			ಮತ್ತುಲ್ಯೋ ನಾಸ್ತಿ ಭೂತಲೇ ಗುಹ ಭೋ ।<br />
			ಪೂರಯಸಿ ಯದಿ ಮದಿಷ್ಟಂ<br />
			ಚಿತ್ರಂ ಲೋಕಸ್ಯ ಜಾಯತೇ ಭೂರಿ ॥ ೨ ॥
		</p>
	</div>
	<div>
		<p>
			ಕಾರಾಗೃಹಸ್ಥಿತಂ ಯ-<br />
			ಶ್ಚಕ್ರೇ ಲೋಕೇಶಮಪಿ ವಿಧಾತಾರಮ್ ।<br />
			ತಮನುಲ್ಲಂಘಿತಶಾಸನ-<br />
			ಮನಿಶಂ ಪ್ರಣಮಾಮಿ ಷಣ್ಮುಖಂ ಮೋದಾತ್ ॥ ೩ ॥
		</p>
	</div>
	<div>
		<p>
			ನಾಹಂ ಮಂತ್ರಜಪಂ ತೇ<br />
			ಕುರ್ವೇ ಸೇವಾಂ ಸಪರ್ಯಾಂ ವಾ ।<br />
			ನೈಸರ್ಗಿಕ್ಯಾ ಕೃಪಯಾ<br />
			ಮದಭೀಷ್ಟಂ ಪೂರಯಾಶು ತದ್ಗುಹ ಭೋ ॥ ೪ ॥
		</p>
	</div>
	<div>
		<p>
			ನಿಖಿಲಾನಪಿ ಮಮ ಮಂತೂ-<br />
			ನ್ಸಹಸೇ ನೈವಾತ್ರ ಸಂಶಯಃ ಕಶ್ಚಿತ್ ।<br />
			ಯಸ್ಮಾತ್ಸಹಮಾನಸುತ-<br />
			ಸ್ತ್ವಮಸಿ ಕೃಪಾವಾರಿಧೇ ಷಡಾಸ್ಯ ವಿಭೋ ॥ ೫ ॥
		</p>
	</div>
	<div>
		<p>
			ಯದಿ ಮದ್ವಾಂಛಿತದಾನೇ<br />
			ಶಕ್ತಿರ್ನಾಸ್ತೀತಿ ಷಣ್ಮುಖ ಬ್ರೂಷೇ ।<br />
			ತದನೃತಮೇವ ಸ್ಯಾತ್ತೇ<br />
			ವಾಕ್ಯಂ ಶಕ್ತಿಂ ದಧಾಸಿ ಯತ್ಪಾಣೌ ॥ ೬ ॥
		</p>
	</div>
	<div>
		<p>
			ಮಯೂರಸ್ಯ ಪತ್ರೇ ಪ್ರಲಂಬಂ ಪದಾಬ್ಜಂ<br />
			ದಧಾನಂ ಕಕುದ್ಯೇವ ತಸ್ಯಾಪರಂ ಚ ।<br />
			ಸುರೇಂದ್ರಸ್ಯ ಪುತ್ರ್ಯಾ ಚ ವಲ್ಲ್ಯಾ ಚ ಪಾರ್ಶ್ವ<br />
			ದ್ವಯಂ ಭಾಸಯಂತಂ ಷಡಾಸ್ಯಂ ಭಜೇಽಹಮ್ ॥ ೭ ॥
		</p>
	</div>
	<div>
		<p>
			ವಿವೇಕಂ ವಿರಕ್ತಿಂ ಶಮಾದೇಶ್ಚ ಷಟ್ಕಂ<br />
			ಮುಮುಕ್ಷಾಂ ಚ ದತ್ವಾ ಷಡಾಸ್ಯಾಶು ಮಹ್ಯಮ್ ।<br />
			ವಿಚಾರೇ ಚ ಬುದ್ಧಿಂ ದೃಢಾಂ ದೇಹಿ ವಲ್ಲೀ-<br />
			ಸುರೇಂದ್ರಾತ್ಮಜಾಶ್ಲಿಷ್ಟವಷ್ರ್ಮನ್ನಮಸ್ತೇ ॥ ೮ ॥
		</p>
	</div>
	<div>
		<p>
			ಸುರೇಶಾನಪುತ್ರೀಪುಲಿಂದೇಶಕನ್ಯಾ-<br />
			ಸಮಾಶ್ಲಿಷ್ಟಪಾರ್ಶ್ವಂ ಕೃಪಾವಾರಿರಾಶಿಮ್ ।<br />
			ಮಯೂರಾಚಲಾಗ್ರೇ ಸದಾ ವಾಸಶೀಲಂ<br />
			ಸದಾನಂದದಂ ನೌಮಿ ಷಡ್ವಕ್ತ್ರಮೀಶಮ್ ॥ ೯ ॥
		</p>
	</div>
	<div>
		<p>
			ಸ್ವಭಕ್ತೈರ್ಮಹಾಭಕ್ತಿತಃ ಪಕ್ವದೇಹಾನ್<br />
			ಸಮಾನೀಯ ದೂರಾತ್ಪುರಾ ಸ್ಥಾಪಿತಾನ್ಯಃ ।<br />
			ಕ್ಷಣಾತ್ಕುಕ್ಕುಟಾದೀನ್ಪುನಃ ಪ್ರಾಣಯುಕ್ತಾನ್<br />
			ಕರೋತಿ ಸ್ಮ ತಂ ಭಾವಯೇಽಹಂ ಷಡಾಸ್ಯಮ್ ॥ ೧೦ ॥
		</p>
	</div>
	<div>
		<p>
			ರವಜಿತಪರಪುಷ್ಟರವ<br />
			ಸ್ವರಧಿಪಪುತ್ರಿಮನೋಽಬ್ಜಶಿಶುಭಾನೋ ।<br />
			ಪುರತೋ ಭವ ಮಮ ಶೀಘ್ರಂ<br />
			ಪುರಹರಮೋದಾಬ್ಧಿಪೂರ್ಣಿಮಾಚಂದ್ರ ॥ ೧೧ ॥
		</p>
	</div>
	<div>
		<p>
			ಶತಮಖಮುಖಸುರಪೂಜಿತ<br />
			ನತಮತಿದಾನಪ್ರಚಂಡಪದಸೇವ ।<br />
			ಶ್ರಿತಜನದುಃಖವಿಭೇದ-<br />
			ವ್ರತಧೃತಕಂಕಣ ನಮೋಽಸ್ತು ಗುಹ ತುಭ್ಯಮ್ ॥ ೧೨ ॥
		</p>
	</div>
	<div>
		<p>
			ವೃಷ್ಟಿಂ ಪ್ರಯಚ್ಛ ಷಣ್ಮುಖ<br />
			ಮಯ್ಯಪಿ ಪಾಪೇ ಕೃಪಾಂ ವಿಧಾಯಾಶು ।<br />
			ಸುಕೃತಿಷು ಕರುಣಾಕರಣೇ<br />
			ಕಾ ವಾ ಶ್ಲಾಘಾ ಭವೇತ್ತವ ಭೋ ॥ ೧೩ ॥
		</p>
	</div>
	<div>
		<p>
			ಮಹೀಜಲಾದ್ಯಷ್ಟತನೋಃ ಪುರಾಣಾಂ<br />
			ಹರಸ್ಯ ಪುತ್ರ ಪ್ರಣತಾರ್ತಿಹಾರಿನ್ ।<br />
			ಪ್ರಪನ್ನತಾಪಸ್ಯ ನಿವಾರಣಾಯ<br />
			ಪ್ರಯಚ್ಛ ವೃಷ್ಟಿಂ ಗುಹ ಷಣ್ಮುಖಾಶು ॥ ೧೪ ॥
		</p>
	</div>
	<div>
		<p>
			ಪಾದಾಬ್ಜನಮ್ರಾಖಿಲದೇವತಾಲೇ<br />
			ಸುದಾಮಸಂಭೂಷಿತಕಂಬುಕಂಠ ।<br />
			ಸೌದಾಮನೀಕೋಟಿನಿಭಾಂಗಕಾಂತೇ<br />
			ಪ್ರಯಚ್ಛ ವೃಷ್ಟಿಂ ಗುಹ ಷಣ್ಮುಖಾಶು ॥ ೧೫ ॥
		</p>
	</div>
	<div>
		<p>
			ಶಿಖಿಸ್ಥಿತಾಭ್ಯಾಂ ರಮಣೀಮಣಿಭ್ಯಾಂ<br />
			ಪಾರ್ಶ್ವಸ್ಥಿತಾಭ್ಯಾಂ ಪರಿಸೇವ್ಯಮಾನಮ್ ।<br />
			ಸ್ವಯಂ ಶಿಖಿಸ್ಥಂ ಕರುಣಾಸಮುದ್ರಂ<br />
			ಸದಾ ಷಡಾಸ್ಯಂ ಹೃದಿ ಭಾವಯೇಽಹಮ್ ॥ ೧೬ ॥
		</p>
	</div>
	<div>
		<p>
			ಭೂಯಾದ್ಭೂತ್ಯೈ ಮಹತ್ಯೈ ಭವತನುಜನನಶ್ಚೂರ್ಣಿತಕ್ರೌಂಚಶೈಲೋ<br />
			ಲೀಲಾಸೃಷ್ಟಾಂಡಕೋಟಿಃ ಕಮಲಭವಮುಖಸ್ತೂಯಮಾನಾತ್ಮಕೀರ್ತಿಃ ।<br />
			ವಲ್ಲೀದೇವೇಂದ್ರಪುತ್ರೀಹೃದಯಸರಸಿಜಪ್ರಾತರಾದಿತ್ಯಪುಂಜಃ<br />
			ಕಾರುಣ್ಯಾಪಾರವಾರಾಂನಿಧಿರಗತನಯಾಮೋದವಾರಾಶಿಚಂದ್ರಃ ॥ ೧೭ ॥
		</p>
	</div>
</body>
</html>
