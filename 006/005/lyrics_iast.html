<!DOCTYPE html>
<html lang="en">
<head>
	<meta charset="utf-8">
	<link rel="stylesheet" href="../../../style/style.css">
</head>
<body>
	<h2>॥ śrīdevīdhāmāṣṭakam ॥</h2>
	<div>
		<p>
			kasmaicidaṅghripraṇatākhileṣṭa-<br />
			viśrāṇanavrīḍitakaustubhāya ।<br />
			kāmārivāmāṅkajuṣe kirīṭa-<br />
			kanacchaśāṅkāya namo'stu dhāmne ॥ 1 ॥
		</p>
	</div>
	<div>
		<p>
			kasmaicidudyadravikoṭibhāse<br />
			kalpadrumāṇāmapi garvahartre ।<br />
			puṇḍrekṣupāśāṅkuśapuṣpabāṇa-<br />
			hastāya śastāya namo'stu dhāmne ॥ 2 ॥
		</p>
	</div>
	<div>
		<p>
			kasmaicidādyāya namo'stu dhāmne<br />
			bandhūkapuṣpābhakalebarāya ।<br />
			kulādrivaṁśāmbudhikaustubhāya<br />
			mattebhakumbhastanabandhurāya ॥ 3 ॥
		</p>
	</div>
	<div>
		<p>
			kasmaicidādyāya namo'stu dhāmne<br />
			bhaṇḍāsurāmbhonidhibāḍabāya ।<br />
			bhaktaughasaṁrakṣaṇadakṣiṇāya<br />
			bhādhīśanīkāśamukhāmbujāya ॥ 4 ॥
		</p>
	</div>
	<div>
		<p>
			kasmaicidastu praṇatiḥ karāmbu-<br />
			jātamradimnā hasate pravālam ।<br />
			kāruṇyajanmāvanaye kapardi-<br />
			modābdhirākārajanīkarāya ॥ 5 ॥
		</p>
	</div>
	<div>
		<p>
			kalyāṇaśailādhipamadhyaśṛṅga-<br />
			niketanāya praṇatārtihantre ।<br />
			kravyādavairipramukheḍitāya<br />
			kurmaḥ praṇāmaṁ kutukāya śambhau ॥ 6 ॥
		</p>
	</div>
	<div>
		<p>
			kacaprabhānirjitanīradāya<br />
			kastūrikākuṅkumalepanāya ।<br />
			bimbādharāya śrutibodhitāya<br />
			bandhāpanodāya namo'stu dhāmne ॥ 7 ॥
		</p>
	</div>
	<div>
		<p>
			kaṭākṣakāṅkṣipravarāmarāya<br />
			kālāricittāmbujabhāskarāya ।<br />
			paṭīyase pāpasamūhabhede<br />
			namo'stu kasmaicidamoghadhāmne ॥ 8 ॥
		</p>
	</div>
</body>
</html>
