<!DOCTYPE html>
<html lang="en">
<head>
	<meta charset="utf-8">
	<link rel="stylesheet" href="../../../style/style.css">
</head>
<body>
	<h2>॥ śrīśaṅkarācāryastavaḥ ॥</h2>
	<div>
		<p>
			mudā kareṇa pustakaṁ dadhānamīśarūpiṇaṁ<br />
			tathā'pareṇa mudrikāṁ namattamovināśinīm ।<br />
			kusumbhavāsasāvṛtaṁ vibhūtibhāsiphālakaṁ<br />
			natā'ghanāśane rataṁ namāmi śaṅkaraṁ gurum ॥ 1 ॥
		</p>
	</div>
	<div>
		<p>
			parāśarātmajapriyaṁ pavitritakṣamātalaṁ<br />
			purāṇasāravedinaṁ sanandanādisevitam ।<br />
			prasannavaktrapaṅkajaṁ prapannalokarakṣakam <br />
			prakāśitādvitīyatattvamāśrayāmi deśikam ॥ 2 ॥
		</p>
	</div>
	<div>
		<p>
			sudhāṁśuśekharārcakaṁ sudhīndrasevyapādukaṁ<br />
			sutādimohanāśakaṁ suśāntidāntidāyakam ।<br />
			samastavedapāragaṁ sahasrasūryabhāsuraṁ<br />
			samāhitākhilendriyaṁ sadā bhajāmi śaṅkaram ॥ 3 ॥
		</p>
	</div>
	<div>
		<p>
			yamīndracakravartinaṁ yamādiyogavedinaṁ<br />
			yathārthatattvabodhakaṁ yamāntakātmajārcakam <br />
			yameva muktikāṁkṣayā samāśrayanti sajjanāḥ<br />
			namāmyahaṁ sadā guruṁ tameva śaṅkarābhidham ॥ 4 ॥
		</p>
	</div>
	<div>
		<p>
			svabālya eva nirbharaṁ ya ātmano dayālutāṁ <br />
			daridravipramandire suvarṇavṛṣṭimānayan ।<br />
			pradarśya vismayāmbudhau nyamajjayat samāñjanān<br />
			sa eva śaṅkarassadā jagadgururgatirmama ॥ 5 ॥
		</p>
	</div>
	<div>
		<p>
			yadīyapuṇyajanmanā prasiddhimāpa kālaṭī<br />
			yadīyaśiṣyatāṁ vrajan sa toṭako'pi paprathe ।<br />
			ya eva sarvadehināṁ vimuktimārgadarśakaḥ <br />
			narākṛtiṁ sadāśivaṁ tamāśrayāmi sadgurum ॥ 6 ॥
		</p>
	</div>
	<div>
		<p>
			sanātanasya vartmanaḥ sadaiva pālanāya yaḥ<br />
			caturdiśāsu sanmaṭhān cakāra lokaviśrutān ।<br />
			vibhāṇḍakātmajāśramādisusthaleṣu pāvanān <br />
			tameva lokaśaṅkaraṁ namāmi śaṅkaraṁ gurum ॥ 7 ॥
		</p>
	</div>
	<div>
		<p>
			yadīyahastavārijātasupratiṣṭitā satī<br />
			prasiddhaśrṛṅgabhūdhare sadā praśāntibhāsure ।<br />
			svabhaktapālanavratā virājate hi śāradā <br />
			sa śaṅkaraḥ kṛpānidhiḥ karotu māmanenasam ॥ 8 ॥
		</p>
	</div>
	<div>
		<p>
			imaṁ stavaṁ jagadgurorguṇānuvarṇanātmakaṁ<br />
			samādareṇa yaḥ paṭhedananyabhaktisaṁyutaḥ ।<br />
			samāpnuyāt samīhitaṁ manorathaṁ naro'cirāt <br />
			dayānidhessa śaṅkarasya sadguroḥ prasādataḥ ॥ 9 ॥
		</p>
	</div>
</body>
</html>
