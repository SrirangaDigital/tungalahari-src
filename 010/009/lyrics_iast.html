<!DOCTYPE html>
<html lang="en">
<head>
	<meta charset="utf-8">
	<link rel="stylesheet" href="../../../style/style.css">
</head>
<body>
	<h2>॥ sadāśivāṣṭakam ॥</h2>
	<div>
		<p>
			suvarṇapadminītaṭāntadivyaharmyavāsine<br />
			suparṇavāhanapriyāya sūryakoṭitejase <br />
			aparṇayā vihāriṇe phaṇādharendradhāriṇe<br />
			sadā namaḥ śivāya te sadāśivāya śambhave ॥ 1 ॥
		</p>
	</div>
	<div>
		<p>
			satuṅgabhaṅgajahnujāsudhāṁśukhaṇḍamaulaye <br />
			pataṅgapaṅkajāsuhṛtkṛpīṭayonicakṣuṣe ।<br />
			bhujaṅgarājamaṇḍalāya puṇyaśālibandhave <br />
			sadā namaḥ śivāya te sadāśivāya śambhave ॥ 2 ॥
		</p>
	</div>
	<div>
		<p>
			caturmukhānanāravindavedagītabhūtaye <br />
			caturbhujānujāśarīraśobhamānamūrtaye ।<br />
			caturvidhārthadānaśauṇḍatāṇḍavasvarūpiṇe <br />
			sadā namaḥ śivāya te sadāśivāya śambhave ॥ 3 ॥
		</p>
	</div>
	<div>
		<p>
			śaranniśākaraprakāśamandahāsamañjulā-<br />
			dharapravālabhāsamānavaktramaṇḍalaśriye ।<br />
			karasphuratkapālamuktaviṣṇuraktapāyine <br />
			sadā namaḥ śivāya te sadāśivāya śambhave ॥ 4 ॥
		</p>
	</div>
	<div>
		<p>
			sahasrapuṇḍarīkapūjanaikaśūnyadarśanāt <br />
			sahasranetrakalpitārcanācyutāya bhaktitaḥ ।<br />
			sahasrabhānumaṇḍalaprakāśacakradāyine <br />
			sadā namaḥ śivāya te sadāśivāya śambhave ॥ 5 ॥
		</p>
	</div>
	<div>
		<p>
			rasārathāya ramyapatrabhṛdrathāṅgapāṇaye<br />
			rasādharendracāpa śiñjinīkṛtānilāśine । <br />
			svasārathīkṛtājanunnavedarūpavājine <br />
			sadā namaḥ śivāya te sadāśivāya śambhave ॥ 6 ॥
		</p>
	</div>
	<div>
		<p>
			atipragalbhavīrabhadrasiṁhanādagarjita-<br />
			śrutiprabhītadakṣayāgabhoginākasadmanām ।<br />
			gatipradāyagarjitākhilaprapañcasākṣiṇe <br />
			sadā namaḥ śivāya te sadāśivāya śambhave ॥ 7 ॥
		</p>
	</div>
	<div>
		<p>
			mṛkaṇḍusūnurakṣaṇāvadhūtadaṇḍapāṇaye <br />
			sugandhamaṇḍalasphuratprabhājitāmṛtāṁśave ।<br />
			akhaṇḍabhogasampadarthalokabhāvitātmane <br />
			sadā namaḥ śivāya te sadāśivāya śambhave ॥ 8 ॥
		</p>
	</div>
	<div>
		<p>
			madhuripuvidhiśakramukhyadevai-<br />
			rapi niyamārcitapādapaṅkajāya ।<br />
			kanakagiriśarāsanāya tubhyaṁ <br />
			rajatasabhāpataye namaḥ śivāya ॥ 9 ॥
		</p>
	</div>
	<div>
		<p>
			hālāsyanāthāya maheśvarāya <br />
			hālāhalālaṁkṛtakandharāya ।<br />
			mīnekṣaṇāyāḥ pataye śivāya <br />
			namo namaḥ sundaratāṇḍavāya ॥ 10 ॥
		</p>
	</div>
</body>
</html>
