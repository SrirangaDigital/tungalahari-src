<!DOCTYPE html>
<html lang="en">
<head>
	<meta charset="utf-8">
	<link rel="stylesheet" href="../../../style/style.css">
</head>
<body>
	<h2>॥ ಸಾಂಬಾಷ್ಟಕಮ್ ॥</h2>
	<div>
		<p>
			ಸಂತಃ ಪುತ್ರಾಃ ಸುಹೃದ ಉತ ವಾ ಸತ್ಕळತ್ರಂ ಸುಗೇಹಂ<br />
			ವಿತ್ತಾಧೀಶಪ್ರತಿಮವಸುಮಾನ್ ಬೋಭವೀತು ಪ್ರಕಾಮಮ್ ।<br />
			ಆಶಾಸ್ವಾಸ್ತಾಮಮೃತಕಿರಣಸ್ಪರ್ಧಿಕೀರ್ತಿಚ್ಛಟಾ ವಾ <br />
			ಸರ್ವಂ ವ್ಯರ್ಥಂ ಮರಣಸಮಯೇ ಸಾಂಬ ಏಕಃ ಸಹಾಯಃ ॥ ೧ ॥
		</p>
	</div>
	<div>
		<p>
			ವಾದೇ ಸರ್ವಾನಪಿ ವಿಜಯತಾಂ ಸತ್ಸಭಾಯಾಂ ನೃಪಾಗ್ರೇ <br />
			ಭೋಗಾನ್ ಸರ್ವಾನನುಭವತು ವಾ ದೈವತೈರಪ್ಯಲಭ್ಯಾನ್ ।<br />
			ಭೂಮೌ ನೀರೇ ವಿಯತಿ ಚರಿತುಂ ವರ್ತತಾಂ ಯೋಗಶಕ್ತಿಃ <br />
			ಸರ್ವಂ ವ್ಯರ್ಥಂ ಮರಣಸಮಯೇ ಸಾಂಬ ಏಕಃ ಸಹಾಯಃ ॥ ೨ ॥
		</p>
	</div>
	<div>
		<p>
			ರೂಪಂ ವಾಸ್ತಾಂ ಕುಸುಮವಿಶಿಖಾಖರ್ವಗರ್ವಾಪಹಾರಿ<br />
			ಶೌರ್ಯಂ ವಾಸ್ತಾಮಮರಪತಿಸಂಕ್ಷೋಭದಕ್ಷಂ ನಿತಾಂತಮ್ ।<br />
			ಪೃಥ್ವೀಪಾಲಪ್ರವರಮಕುಟಾಘಟ್ಟನಂ ಸ್ಯಾತ್ಪದೇ ವಾ<br />
			ಸರ್ವಂ ವ್ಯರ್ಥಂ ಮರಣಸಮಯೇ ಸಾಂಬ ಏಕಃ ಸಹಾಯಃ ॥ ೩ ॥
		</p>
	</div>
	<div>
		<p>
			ಗೇಹೇ ಸಂತು ಪ್ರವರಭಿಷಜಸ್ಸರ್ವರೋಗಾಪನೋದಾಃ<br />
			ದೇಶೇ ದೇಶೇ ಬಹುಧನಯುತಾ ಬಂಧವಸ್ಸಂತು ಕಾಮಮ್ ।<br />
			ಸರ್ವೇ ಲೋಕಾ ಅಪಿ ವಚನತೋ ದಾಸವತ್ಕರ್ಮ ಕುರ್ಯುಃ <br />
			ಸರ್ವಂ ವ್ಯರ್ಥಂ ಮರಣಸಮಯೇ ಸಾಂಬ ಏಕಃ ಸಹಾಯಃ ॥ ೪ ॥
		</p>
	</div>
	<div>
		<p>
			ಅಧ್ಯಾಸ್ತಾಂ ವಾ ಸುಮಣಿಖಚಿತಂ ದಿವ್ಯಪಾರೀಣಪೀಠಂ<br />
			ಹಸ್ತ್ಯಶ್ವಾದ್ಯೈರಪಿ ಪರಿವೃತೋ ದ್ವಾರದೇಶೋಽಸ್ತು ಕಾಮಮ್ ।<br />
			ಭೂಷ್ಯಂತಾಂ ವಾಭರಣನಿವಹೈರಂಗಕಾನ್ಯರ್ಧಶೂನ್ಯೈಃ <br />
			ಸರ್ವಂ ವ್ಯರ್ಥಂ ಮರಣಸಮಯೇ ಸಾಂಬ ಏಕಃ ಸಹಾಯಃ ॥ ೫ ॥
		</p>
	</div>
	<div>
		<p>
			ಧತ್ತಾಂ ಮೂರ್ಧ್ನಿ ಪ್ರವರಮಣಿಭಿರ್ಜುಷ್ಟದೀವ್ಯತ್ಕಿರೀಟಂ<br />
			ವಸ್ತಾಂ ದೇಹಂ ವಿವಿಧವಸನೈರ್ಹೇಮಸೂತ್ರಾವಬದ್ಧೈಃ ।<br />
			ಆರುಹ್ಯಾಸೌ ವಿಚರತು ಭುವಂ ತಿರ್ಯಗಾಂದೋಲಿಕಾಂ ವಾ<br />
			ಸರ್ವಂ ವ್ಯರ್ಥಂ ಮರಣಸಮಯೇ ಸಾಂಬ ಏಕಃ ಸಹಾಯಃ ॥ ೬ ॥
		</p>
	</div>
	<div>
		<p>
			ಸರ್ವಾಶಾಂತಪ್ರಕಟಿತರವೈರ್ವಂದಿಭಿಃ ಸ್ತೂಯತಾಂ ವಾ<br />
			ಭೇರೀಢಕ್ಕಾಪ್ರಮುಖಬಿರುದಂ ದಿಕ್ಷು ದಂಧ್ವನ್ಯತಾಂ ವಾ ।<br />
			ಪೃಥ್ವೀಂ ಸರ್ವಾಮವತು ರಿಪುಭಿಃ ಕ್ರಾಂತಪಾದಾಗ್ರಪೀಠಃ <br />
			ಸರ್ವಂ ವ್ಯರ್ಥಂ ಮರಣಸಮಯೇ ಸಾಂಬ ಏಕಃ ಸಹಾಯಃ ॥ ೭ ॥
		</p>
	</div>
	<div>
		<p>
			ಹೃದ್ಯಾಂ ಪದ್ಯಾವಲಿಮಪಿ ಕರೋತ್ವರ್ಥಚಿತ್ರಂ ಸುಕಾವ್ಯಂ <br />
			ಷಟ್ಛಾಸ್ತ್ರೇಷ್ವಪ್ಯಮಿತಧಿಷಣೋ ಗ್ರಂಥಸಂದೋಹಕರ್ತಾ ।<br />
			ಸರ್ವೇಷಾಂ ಸ್ಯಾದಮಿತಹೃದಯಾನಂದದೋ ವಾಙ್ಮುಖೈರ್ವಾ<br />
			ಸರ್ವಂ ವ್ಯರ್ಥಂ ಮರಣಸಮಯೇ ಸಾಂಬ ಏಕಃ ಸಹಾಯಃ ॥ ೮ ॥
		</p>
	</div>
</body>
</html>
