<!DOCTYPE html>
<html lang="en">
<head>
	<meta charset="utf-8">
	<link rel="stylesheet" href="../../../style/style.css">
</head>
<body>
	<h2>॥ సాంబాష్టకమ్ ॥</h2>
	<div>
		<p>
			సంతః పుత్రాః సుహృద ఉత వా సత్కळత్రం సుగేహం<br />
			విత్తాధీశప్రతిమవసుమాన్ బోభవీతు ప్రకామమ్ ।<br />
			ఆశాస్వాస్తామమృతకిరణస్పర్ధికీర్తిచ్ఛటా వా <br />
			సర్వం వ్యర్థం మరణసమయే సాంబ ఏకః సహాయః ॥ ౧ ॥
		</p>
	</div>
	<div>
		<p>
			వాదే సర్వానపి విజయతాం సత్సభాయాం నృపాగ్రే <br />
			భోగాన్ సర్వాననుభవతు వా దైవతైరప్యలభ్యాన్ ।<br />
			భూమౌ నీరే వియతి చరితుం వర్తతాం యోగశక్తిః <br />
			సర్వం వ్యర్థం మరణసమయే సాంబ ఏకః సహాయః ॥ ౨ ॥
		</p>
	</div>
	<div>
		<p>
			రూపం వాస్తాం కుసుమవిశిఖాఖర్వగర్వాపహారి<br />
			శౌర్యం వాస్తామమరపతిసంక్షోభదక్షం నితాంతమ్ ।<br />
			పృథ్వీపాలప్రవరమకుటాఘట్టనం స్యాత్పదే వా<br />
			సర్వం వ్యర్థం మరణసమయే సాంబ ఏకః సహాయః ॥ ౩ ॥
		</p>
	</div>
	<div>
		<p>
			గేహే సంతు ప్రవరభిషజస్సర్వరోగాపనోదాః<br />
			దేశే దేశే బహుధనయుతా బంధవస్సంతు కామమ్ ।<br />
			సర్వే లోకా అపి వచనతో దాసవత్కర్మ కుర్యుః <br />
			సర్వం వ్యర్థం మరణసమయే సాంబ ఏకః సహాయః ॥ ౪ ॥
		</p>
	</div>
	<div>
		<p>
			అధ్యాస్తాం వా సుమణిఖచితం దివ్యపారీణపీఠం<br />
			హస్త్యశ్వాద్యైరపి పరివృతో ద్వారదేశోఽస్తు కామమ్ ।<br />
			భూష్యంతాం వాభరణనివహైరంగకాన్యర్ధశూన్యైః <br />
			సర్వం వ్యర్థం మరణసమయే సాంబ ఏకః సహాయః ॥ ౫ ॥
		</p>
	</div>
	<div>
		<p>
			ధత్తాం మూర్ధ్ని ప్రవరమణిభిర్జుష్టదీవ్యత్కిరీటం<br />
			వస్తాం దేహం వివిధవసనైర్హేమసూత్రావబద్ధైః ।<br />
			ఆరుహ్యాసౌ విచరతు భువం తిర్యగాందోలికాం వా<br />
			సర్వం వ్యర్థం మరణసమయే సాంబ ఏకః సహాయః ॥ ౬ ॥
		</p>
	</div>
	<div>
		<p>
			సర్వాశాంతప్రకటితరవైర్వందిభిః స్తూయతాం వా<br />
			భేరీఢక్కాప్రముఖబిరుదం దిక్షు దంధ్వన్యతాం వా ।<br />
			పృథ్వీం సర్వామవతు రిపుభిః క్రాంతపాదాగ్రపీఠః <br />
			సర్వం వ్యర్థం మరణసమయే సాంబ ఏకః సహాయః ॥ ౭ ॥
		</p>
	</div>
	<div>
		<p>
			హృద్యాం పద్యావలిమపి కరోత్వర్థచిత్రం సుకావ్యం <br />
			షట్ఛాస్త్రేష్వప్యమితధిషణో గ్రంథసందోహకర్తా ।<br />
			సర్వేషాం స్యాదమితహృదయానందదో వాఙ్ముఖైర్వా<br />
			సర్వం వ్యర్థం మరణసమయే సాంబ ఏకః సహాయః ॥ ౮ ॥
		</p>
	</div>
</body>
</html>
