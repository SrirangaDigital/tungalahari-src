<!DOCTYPE html>
<html lang="en">
<head>
	<meta charset="utf-8">
	<link rel="stylesheet" href="../../../style/style.css">
</head>
<body>
	<h2>॥ śrī candramaulīśvara stutiḥ ॥</h2>
	<div>
		<p>
			yasmiñjagatsarvamidaṁ vibhāti
			yaścāpyananyaḥ sakalaprapañcāt ।
			tileṣu tailopamamāsthitaṁ tvāṁ
			śrīcandramaulīśvaramāśrayāmaḥ ॥ 1 ॥
		</p>
	</div>
	<div>
		<p>
			aṇoraṇīyānmahato mahīyā -
			nātmā guhāyāṁ nihito'sya jantoḥ ।
			tvāṁ sarvabhūtasthitamātmarūpaṁ
			śrīcandramaulīśvaramāśrayāmaḥ ॥ 2 ॥
		</p>
	</div>
	<div>
		<p>
			yaḥ sarvasākṣī tamasaḥ parastā-
			dvibhāti sarvaṁ kila yasya bhāsā ।
			tvāmāgamāntairapi durnirūpaṁ
			śrīcandramaulīśvaramāśrayāmaḥ ॥ 3 ॥
		</p>
	</div>
	<div>
		<p>
			pumānavijñāya śivaṁ kadācid
			duḥkhasya nāntaṁ samupaiti dhīraḥ ।
			tvāṁ saccidānandamayaṁ praśāntaṁ
			śrīcandramaulīśvaramāśrayāmaḥ ॥ 4 ॥
		</p>
	</div>
	<div>
		<p>
			ajaṁ purāṇaṁ puruṣaṁ mahānta -
			manaśvaraṁ vāṅmanasātidūram ।
			jñānātmanāṁ hṛdyavabhāsamānaṁ
			śrīcandramaulīśvaramāśrayāmaḥ ॥ 5 ॥
		</p>
	</div>
	<div>
		<p>
			vadantyamī yatpadameva vedā
			jñāte tu yasmin sakalaṁ vibuddham ।
			tvāṁ pratyagātmānamacintyaśaktiṁ
			śrīcandramaulīśvaramāśrayāmaḥ ॥ 6 ॥
		</p>
	</div>
	<div>
		<p>
			yaṁ nirvikalpena samādhinaiva
			tapasvinaścetasi vītarāgāḥ ।
			dhyāyanti tejomayamadbhutaṁ tvāṁ
			śrīcandramaulīśvaramāśrayāmaḥ ॥ 7 ॥
		</p>
	</div>
	<div>
		<p>
			trilocanaṁ candrakalāvataṁsaṁ
			gaṅgātaraṅgollasaduttamāṅgam ।
			smerāsyamiṣṭapradamaṣṭamūrtiṁ
			śrīcandramaulīśvaramāśrayāmaḥ ॥ 8 ॥
		</p>
	</div>
	<div>
		<p>
			apārasaccitsukhavārirāśi -
			manādimadhyāntamanantarūpam ।
			trilocanaṁ nīlagalaṁ praśāntaṁ
			śrīcandramaulīśvaramāśrayāmaḥ ॥ 9 ॥
		</p>
	</div>
	<div>
		<p>
			kailāsaśailendraśirastaṭeṣu
			nagendraputryā saha saṁvasantam ।
			vibhūtirudrākṣavibhūṣitāṅgaṁ
			śrīcandramaulīśvaramāśrayāmaḥ ॥ 10 ॥
		</p>
	</div>
</body>
</html>
