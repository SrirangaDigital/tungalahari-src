<!DOCTYPE html>
<html lang="en">
<head>
	<meta charset="utf-8">
	<link rel="stylesheet" href="../../../style/style.css">
</head>
<body>
	<h2>॥ upamanyukṛtaśivastotram ॥</h2>
	<div>
		<p>
			jaya śaṅkara pārvatīpate <br />
			mṛḍa śambho śaśikhaṇḍamaṇḍana ।<br />
			madanāntaka bhaktavatsala<br />
			priyakailāsa dayāsudhāmbudhe ॥ 1 ॥
		</p>
	</div>
	<div>
		<p>
			sadupāyakathāsvapaṇḍito<br />
			hṛdaye duḥkhaśareṇa khaṇḍitaḥ ।<br />
			śaśikhaṇḍaśikhaṇḍamaṇḍanaṁ <br />
			śaraṇaṁ yāmi śaraṇyamīśvaram ॥ 2 ॥
		</p>
	</div>
	<div>
		<p>
			mahataḥ paritaḥ prasarpata-<br />
			stamaso darśanabhedino bhide ।<br />
			dinanātha iva svatejasā <br />
			hṛdayavyomni manāgudehi naḥ ॥ 3 ॥
		</p>
	</div>
	<div>
		<p>
			na vayaṁ tava carmacakṣuṣā <br />
			padavīmapyupavīkṣituṁ kṣamāḥ ।<br />
			kṛpayā'bhayadena cakṣuṣā <br />
			sakaleneśa vilokayāśu naḥ ॥ 4 ॥
		</p>
	</div>
	<div>
		<p>
			tvadanusmṛtireva pāvanī<br />
			smṛtiyuktā nahi vaktumīśa sā ।<br />
			madhuraṁ hi payaḥ svabhāvato<br />
			nanu kidṛksitaśarkarānvitam ॥ 5 ॥
		</p>
	</div>
	<div>
		<p>
			saviṣo'pyamṛtāyate bhavān <br />
			śavamuṇḍābharaṇo'pi pāvanaḥ ।<br />
			bhava eva bhavāntakassatāṁ<br />
			samadṛṣṭirviṣamekṣaṇo'pi san ॥ 6 ॥
		</p>
	</div>
	<div>
		<p>
			api śūladharo nirāmayo<br />
			dṛḍhavairāgyarato'pi rāgavān ।<br />
			api bhaikṣacaro maheśvara-<br />
			ścaritaṁ citramidaṁ hi te prabho ॥ 7 ॥
		</p>
	</div>
	<div>
		<p>
			vitaratyabhivāñchitaṁ dṛśā <br />
			paridṛṣṭaḥ kila kalpapādapaḥ ।<br />
			hṛdaye smṛta eva dhīmate<br />
			namate'bhīṣṭaphalaprado bhavān ॥ 8 ॥
		</p>
	</div>
	<div>
		<p>
			sahasaiva bhujaṅgapāśavān<br />
			vinigṛhṇāti na yāvadantakaḥ ।<br />
			abhayaṁ kuru tāvadāśu me <br />
			gatajīvasya punaḥ kimauṣadhaiḥ ॥ 9 ॥
		</p>
	</div>
	<div>
		<p>
			saviṣairiva bhīmapannagai-<br />
			rviṣayairebhiralaṁ parikṣatam ।<br />
			amṛtairiva saṁbhrameṇa mā-<br />
			mabhiṣiñcāśu dayāvalokanaiḥ ॥ 10 ॥
		</p>
	</div>
	<div>
		<p>
			munayo bahavo'dya dhanyatāṁ<br />
			gamitāḥ svābhimatārthadarśinaḥ ।<br />
			karuṇākara yena tena mā-<br />
			mavasannaṁ nanu paśya cakṣuṣā ॥ 11 ॥
		</p>
	</div>
	<div>
		<p>
			praṇamāmyatha yāmi cāparaṁ <br />
			śaraṇaṁ kaṁ kṛpaṇābhayapradam ।<br />
			virahīva vibho priyāmayaṁ <br />
			paripaśyāmi bhavanmayaṁ jagat ॥ 12 ॥
		</p>
	</div>
	<div>
		<p>
			bahavo bhavatānukampitāḥ<br />
			kimitīśāna na mānukampase ।<br />
			dadhatā kimu mandarācalaṁ <br />
			paramāṇuḥ kamaṭhena durdharaḥ ॥ 13 ॥
		</p>
	</div>
	<div>
		<p>
			aśuciṁ yadi mānumanyase <br />
			kimidaṁ mūrdhni kapāladāma te ।<br />
			uta śāṭhyamasādhusaṅginaṁ<br />
			viṣalakṣmāsi na kiṁ dvijihvadhṛk ॥ 14 ॥
		</p>
	</div>
	<div>
		<p>
			kva dṛśaṁ vidadhāmi kiṁ karo-<br />
			myanutiṣṭhāmi kathaṁ bhayākulaḥ ।<br />
			kva nu tiṣṭhasi rakṣa rakṣa mā-<br />
			mayi śambho śaraṇāgato'smi te ॥ 15 ॥
		</p>
	</div>
	<div>
		<p>
			viluṭhāmyavanau kimākulaḥ<br />
			kimuro hanmi śiraśchinadmi vā ।<br />
			kimu rodimi rāraṭīmi kiṁ <br />
			kṛpaṇaṁ māṁ na yadīkṣase prabho ॥ 16 ॥
		</p>
	</div>
	<div>
		<p>
			śiva sarvaga śarva śarmada<br />
			praṇato deva dayāṁ kuruṣva me ।<br />
			nama īśvara nātha dikpate<br />
			punareveśa namo namo'stu te ॥ 17 ॥
		</p>
	</div>
	<div>
		<p>
			śaraṇaṁ taruṇenduśekharaḥ<br />
			śaraṇaṁ me girirājakanyakā ।<br />
			śaraṇaṁ punareva tāvubhau<br />
			śaraṇaṁ nānyadupaimi daivatam ॥ 18 ॥
		</p>
	</div>
	<div>
		<p>
			upamanyukṛtaṁ stavottamaṁ<br />
			japataśśambhusamīpavartinaḥ ।<br />
			abhivāñchitabhāgyasampadaḥ <br />
			paramāyuḥ pradadāti śaṅkaraḥ ॥ 19 ॥
		</p>
	</div>
	<div>
		<p>
			upamanyukṛtaṁ stavottamaṁ <br />
			prajapedyastu śivasya sannidhau ।<br />
			śivalokamavāpya so'cirā-<br />
			tsaha tenaiva śivena modate ॥ 20 ॥
		</p>
	</div>
</body>
</html>
