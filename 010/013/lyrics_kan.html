<!DOCTYPE html>
<html lang="en">
<head>
	<meta charset="utf-8">
	<link rel="stylesheet" href="../../../style/style.css">
</head>
<body>
	<h2>॥ ಉಪಮನ್ಯುಕೃತಶಿವಸ್ತೋತ್ರಮ್ ॥</h2>
	<div>
		<p>
			ಜಯ ಶಂಕರ ಪಾರ್ವತೀಪತೇ <br />
			ಮೃಡ ಶಂಭೋ ಶಶಿಖಂಡಮಂಡನ ।<br />
			ಮದನಾಂತಕ ಭಕ್ತವತ್ಸಲ<br />
			ಪ್ರಿಯಕೈಲಾಸ ದಯಾಸುಧಾಂಬುಧೇ ॥ ೧ ॥
		</p>
	</div>
	<div>
		<p>
			ಸದುಪಾಯಕಥಾಸ್ವಪಂಡಿತೋ<br />
			ಹೃದಯೇ ದುಃಖಶರೇಣ ಖಂಡಿತಃ ।<br />
			ಶಶಿಖಂಡಶಿಖಂಡಮಂಡನಂ <br />
			ಶರಣಂ ಯಾಮಿ ಶರಣ್ಯಮೀಶ್ವರಮ್ ॥ ೨ ॥
		</p>
	</div>
	<div>
		<p>
			ಮಹತಃ ಪರಿತಃ ಪ್ರಸರ್ಪತ-<br />
			ಸ್ತಮಸೋ ದರ್ಶನಭೇದಿನೋ ಭಿದೇ ।<br />
			ದಿನನಾಥ ಇವ ಸ್ವತೇಜಸಾ <br />
			ಹೃದಯವ್ಯೋಮ್ನಿ ಮನಾಗುದೇಹಿ ನಃ ॥ ೩ ॥
		</p>
	</div>
	<div>
		<p>
			ನ ವಯಂ ತವ ಚರ್ಮಚಕ್ಷುಷಾ <br />
			ಪದವೀಮಪ್ಯುಪವೀಕ್ಷಿತುಂ ಕ್ಷಮಾಃ ।<br />
			ಕೃಪಯಾಽಭಯದೇನ ಚಕ್ಷುಷಾ <br />
			ಸಕಲೇನೇಶ ವಿಲೋಕಯಾಶು ನಃ ॥ ೪ ॥
		</p>
	</div>
	<div>
		<p>
			ತ್ವದನುಸ್ಮೃತಿರೇವ ಪಾವನೀ<br />
			ಸ್ಮೃತಿಯುಕ್ತಾ ನಹಿ ವಕ್ತುಮೀಶ ಸಾ ।<br />
			ಮಧುರಂ ಹಿ ಪಯಃ ಸ್ವಭಾವತೋ<br />
			ನನು ಕಿದೃಕ್ಸಿತಶರ್ಕರಾನ್ವಿತಮ್ ॥ ೫ ॥
		</p>
	</div>
	<div>
		<p>
			ಸವಿಷೋಽಪ್ಯಮೃತಾಯತೇ ಭವಾನ್ <br />
			ಶವಮುಂಡಾಭರಣೋಽಪಿ ಪಾವನಃ ।<br />
			ಭವ ಏವ ಭವಾಂತಕಸ್ಸತಾಂ<br />
			ಸಮದೃಷ್ಟಿರ್ವಿಷಮೇಕ್ಷಣೋಽಪಿ ಸನ್ ॥ ೬ ॥
		</p>
	</div>
	<div>
		<p>
			ಅಪಿ ಶೂಲಧರೋ ನಿರಾಮಯೋ<br />
			ದೃಢವೈರಾಗ್ಯರತೋಽಪಿ ರಾಗವಾನ್ ।<br />
			ಅಪಿ ಭೈಕ್ಷಚರೋ ಮಹೇಶ್ವರ-<br />
			ಶ್ಚರಿತಂ ಚಿತ್ರಮಿದಂ ಹಿ ತೇ ಪ್ರಭೋ ॥ ೭ ॥
		</p>
	</div>
	<div>
		<p>
			ವಿತರತ್ಯಭಿವಾಂಛಿತಂ ದೃಶಾ <br />
			ಪರಿದೃಷ್ಟಃ ಕಿಲ ಕಲ್ಪಪಾದಪಃ ।<br />
			ಹೃದಯೇ ಸ್ಮೃತ ಏವ ಧೀಮತೇ<br />
			ನಮತೇಽಭೀಷ್ಟಫಲಪ್ರದೋ ಭವಾನ್ ॥ ೮ ॥
		</p>
	</div>
	<div>
		<p>
			ಸಹಸೈವ ಭುಜಂಗಪಾಶವಾನ್<br />
			ವಿನಿಗೃಹ್ಣಾತಿ ನ ಯಾವದಂತಕಃ ।<br />
			ಅಭಯಂ ಕುರು ತಾವದಾಶು ಮೇ <br />
			ಗತಜೀವಸ್ಯ ಪುನಃ ಕಿಮೌಷಧೈಃ ॥ ೯ ॥
		</p>
	</div>
	<div>
		<p>
			ಸವಿಷೈರಿವ ಭೀಮಪನ್ನಗೈ-<br />
			ರ್ವಿಷಯೈರೇಭಿರಲಂ ಪರಿಕ್ಷತಮ್ ।<br />
			ಅಮೃತೈರಿವ ಸಂಭ್ರಮೇಣ ಮಾ-<br />
			ಮಭಿಷಿಂಚಾಶು ದಯಾವಲೋಕನೈಃ ॥ ೧೦ ॥
		</p>
	</div>
	<div>
		<p>
			ಮುನಯೋ ಬಹವೋಽದ್ಯ ಧನ್ಯತಾಂ<br />
			ಗಮಿತಾಃ ಸ್ವಾಭಿಮತಾರ್ಥದರ್ಶಿನಃ ।<br />
			ಕರುಣಾಕರ ಯೇನ ತೇನ ಮಾ-<br />
			ಮವಸನ್ನಂ ನನು ಪಶ್ಯ ಚಕ್ಷುಷಾ ॥ ೧೧ ॥
		</p>
	</div>
	<div>
		<p>
			ಪ್ರಣಮಾಮ್ಯಥ ಯಾಮಿ ಚಾಪರಂ <br />
			ಶರಣಂ ಕಂ ಕೃಪಣಾಭಯಪ್ರದಮ್ ।<br />
			ವಿರಹೀವ ವಿಭೋ ಪ್ರಿಯಾಮಯಂ <br />
			ಪರಿಪಶ್ಯಾಮಿ ಭವನ್ಮಯಂ ಜಗತ್ ॥ ೧೨ ॥
		</p>
	</div>
	<div>
		<p>
			ಬಹವೋ ಭವತಾನುಕಮ್ಪಿತಾಃ<br />
			ಕಿಮಿತೀಶಾನ ನ ಮಾನುಕಮ್ಪಸೇ ।<br />
			ದಧತಾ ಕಿಮು ಮಂದರಾಚಲಂ <br />
			ಪರಮಾಣುಃ ಕಮಠೇನ ದುರ್ಧರಃ ॥ ೧೩ ॥
		</p>
	</div>
	<div>
		<p>
			ಅಶುಚಿಂ ಯದಿ ಮಾನುಮನ್ಯಸೇ <br />
			ಕಿಮಿದಂ ಮೂರ್ಧ್ನಿ ಕಪಾಲದಾಮ ತೇ ।<br />
			ಉತ ಶಾಠ್ಯಮಸಾಧುಸಂಗಿನಂ<br />
			ವಿಷಲಕ್ಷ್ಮಾಸಿ ನ ಕಿಂ ದ್ವಿಜಿಹ್ವಧೃಕ್ ॥ ೧೪ ॥
		</p>
	</div>
	<div>
		<p>
			ಕ್ವ ದೃಶಂ ವಿದಧಾಮಿ ಕಿಂ ಕರೋ-<br />
			ಮ್ಯನುತಿಷ್ಠಾಮಿ ಕಥಂ ಭಯಾಕುಲಃ ।<br />
			ಕ್ವ ನು ತಿಷ್ಠಸಿ ರಕ್ಷ ರಕ್ಷ ಮಾ-<br />
			ಮಯಿ ಶಂಭೋ ಶರಣಾಗತೋಽಸ್ಮಿ ತೇ ॥ ೧೫ ॥
		</p>
	</div>
	<div>
		<p>
			ವಿಲುಠಾಮ್ಯವನೌ ಕಿಮಾಕುಲಃ<br />
			ಕಿಮುರೋ ಹನ್ಮಿ ಶಿರಶ್ಛಿನದ್ಮಿ ವಾ ।<br />
			ಕಿಮು ರೋದಿಮಿ ರಾರಟೀಮಿ ಕಿಂ <br />
			ಕೃಪಣಂ ಮಾಂ ನ ಯದೀಕ್ಷಸೇ ಪ್ರಭೋ ॥ ೧೬ ॥
		</p>
	</div>
	<div>
		<p>
			ಶಿವ ಸರ್ವಗ ಶರ್ವ ಶರ್ಮದ<br />
			ಪ್ರಣತೋ ದೇವ ದಯಾಂ ಕುರುಷ್ವ ಮೇ ।<br />
			ನಮ ಈಶ್ವರ ನಾಥ ದಿಕ್ಪತೇ<br />
			ಪುನರೇವೇಶ ನಮೋ ನಮೋಽಸ್ತು ತೇ ॥ ೧೭ ॥
		</p>
	</div>
	<div>
		<p>
			ಶರಣಂ ತರುಣೇಂದುಶೇಖರಃ<br />
			ಶರಣಂ ಮೇ ಗಿರಿರಾಜಕನ್ಯಕಾ ।<br />
			ಶರಣಂ ಪುನರೇವ ತಾವುಭೌ<br />
			ಶರಣಂ ನಾನ್ಯದುಪೈಮಿ ದೈವತಮ್ ॥ ೧೮ ॥
		</p>
	</div>
	<div>
		<p>
			ಉಪಮನ್ಯುಕೃತಂ ಸ್ತವೋತ್ತಮಂ<br />
			ಜಪತಶ್ಶಂಭುಸಮೀಪವರ್ತಿನಃ ।<br />
			ಅಭಿವಾಂಛಿತಭಾಗ್ಯಸಮ್ಪದಃ <br />
			ಪರಮಾಯುಃ ಪ್ರದದಾತಿ ಶಂಕರಃ ॥ ೧೯ ॥
		</p>
	</div>
	<div>
		<p>
			ಉಪಮನ್ಯುಕೃತಂ ಸ್ತವೋತ್ತಮಂ <br />
			ಪ್ರಜಪೇದ್ಯಸ್ತು ಶಿವಸ್ಯ ಸನ್ನಿಧೌ ।<br />
			ಶಿವಲೋಕಮವಾಪ್ಯ ಸೋಽಚಿರಾ-<br />
			ತ್ಸಹ ತೇನೈವ ಶಿವೇನ ಮೋದತೇ ॥ ೨೦ ॥
		</p>
	</div>
</body>
</html>
