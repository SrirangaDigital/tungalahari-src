<!DOCTYPE html>
<html lang="en">
<head>
	<meta charset="utf-8">
	<link rel="stylesheet" href="../../../style/style.css">
</head>
<body>
	<h2>॥ ఉపమన్యుకృతశివస్తోత్రమ్ ॥</h2>
	<div>
		<p>
			జయ శంకర పార్వతీపతే <br />
			మృడ శంభో శశిఖండమండన ।<br />
			మదనాంతక భక్తవత్సల<br />
			ప్రియకైలాస దయాసుధాంబుధే ॥ ౧ ॥
		</p>
	</div>
	<div>
		<p>
			సదుపాయకథాస్వపండితో<br />
			హృదయే దుఃఖశరేణ ఖండితః ।<br />
			శశిఖండశిఖండమండనం <br />
			శరణం యామి శరణ్యమీశ్వరమ్ ॥ ౨ ॥
		</p>
	</div>
	<div>
		<p>
			మహతః పరితః ప్రసర్పత-<br />
			స్తమసో దర్శనభేదినో భిదే ।<br />
			దిననాథ ఇవ స్వతేజసా <br />
			హృదయవ్యోమ్ని మనాగుదేహి నః ॥ ౩ ॥
		</p>
	</div>
	<div>
		<p>
			న వయం తవ చర్మచక్షుషా <br />
			పదవీమప్యుపవీక్షితుం క్షమాః ।<br />
			కృపయాఽభయదేన చక్షుషా <br />
			సకలేనేశ విలోకయాశు నః ॥ ౪ ॥
		</p>
	</div>
	<div>
		<p>
			త్వదనుస్మృతిరేవ పావనీ<br />
			స్మృతియుక్తా నహి వక్తుమీశ సా ।<br />
			మధురం హి పయః స్వభావతో<br />
			నను కిదృక్సితశర్కరాన్వితమ్ ॥ ౫ ॥
		</p>
	</div>
	<div>
		<p>
			సవిషోఽప్యమృతాయతే భవాన్ <br />
			శవముండాభరణోఽపి పావనః ।<br />
			భవ ఏవ భవాంతకస్సతాం<br />
			సమదృష్టిర్విషమేక్షణోఽపి సన్ ॥ ౬ ॥
		</p>
	</div>
	<div>
		<p>
			అపి శూలధరో నిరామయో<br />
			దృఢవైరాగ్యరతోఽపి రాగవాన్ ।<br />
			అపి భైక్షచరో మహేశ్వర-<br />
			శ్చరితం చిత్రమిదం హి తే ప్రభో ॥ ౭ ॥
		</p>
	</div>
	<div>
		<p>
			వితరత్యభివాంఛితం దృశా <br />
			పరిదృష్టః కిల కల్పపాదపః ।<br />
			హృదయే స్మృత ఏవ ధీమతే<br />
			నమతేఽభీష్టఫలప్రదో భవాన్ ॥ ౮ ॥
		</p>
	</div>
	<div>
		<p>
			సహసైవ భుజంగపాశవాన్<br />
			వినిగృహ్ణాతి న యావదంతకః ।<br />
			అభయం కురు తావదాశు మే <br />
			గతజీవస్య పునః కిమౌషధైః ॥ ౯ ॥
		</p>
	</div>
	<div>
		<p>
			సవిషైరివ భీమపన్నగై-<br />
			ర్విషయైరేభిరలం పరిక్షతమ్ ।<br />
			అమృతైరివ సంభ్రమేణ మా-<br />
			మభిషించాశు దయావలోకనైః ॥ ౧౦ ॥
		</p>
	</div>
	<div>
		<p>
			మునయో బహవోఽద్య ధన్యతాం<br />
			గమితాః స్వాభిమతార్థదర్శినః ।<br />
			కరుణాకర యేన తేన మా-<br />
			మవసన్నం నను పశ్య చక్షుషా ॥ ౧౧ ॥
		</p>
	</div>
	<div>
		<p>
			ప్రణమామ్యథ యామి చాపరం <br />
			శరణం కం కృపణాభయప్రదమ్ ।<br />
			విరహీవ విభో ప్రియామయం <br />
			పరిపశ్యామి భవన్మయం జగత్ ॥ ౧౨ ॥
		</p>
	</div>
	<div>
		<p>
			బహవో భవతానుకమ్పితాః<br />
			కిమితీశాన న మానుకమ్పసే ।<br />
			దధతా కిము మందరాచలం <br />
			పరమాణుః కమఠేన దుర్ధరః ॥ ౧౩ ॥
		</p>
	</div>
	<div>
		<p>
			అశుచిం యది మానుమన్యసే <br />
			కిమిదం మూర్ధ్ని కపాలదామ తే ।<br />
			ఉత శాఠ్యమసాధుసంగినం<br />
			విషలక్ష్మాసి న కిం ద్విజిహ్వధృక్ ॥ ౧౪ ॥
		</p>
	</div>
	<div>
		<p>
			క్వ దృశం విదధామి కిం కరో-<br />
			మ్యనుతిష్ఠామి కథం భయాకులః ।<br />
			క్వ ను తిష్ఠసి రక్ష రక్ష మా-<br />
			మయి శంభో శరణాగతోఽస్మి తే ॥ ౧౫ ॥
		</p>
	</div>
	<div>
		<p>
			విలుఠామ్యవనౌ కిమాకులః<br />
			కిమురో హన్మి శిరశ్ఛినద్మి వా ।<br />
			కిము రోదిమి రారటీమి కిం <br />
			కృపణం మాం న యదీక్షసే ప్రభో ॥ ౧౬ ॥
		</p>
	</div>
	<div>
		<p>
			శివ సర్వగ శర్వ శర్మద<br />
			ప్రణతో దేవ దయాం కురుష్వ మే ।<br />
			నమ ఈశ్వర నాథ దిక్పతే<br />
			పునరేవేశ నమో నమోఽస్తు తే ॥ ౧౭ ॥
		</p>
	</div>
	<div>
		<p>
			శరణం తరుణేందుశేఖరః<br />
			శరణం మే గిరిరాజకన్యకా ।<br />
			శరణం పునరేవ తావుభౌ<br />
			శరణం నాన్యదుపైమి దైవతమ్ ॥ ౧౮ ॥
		</p>
	</div>
	<div>
		<p>
			ఉపమన్యుకృతం స్తవోత్తమం<br />
			జపతశ్శంభుసమీపవర్తినః ।<br />
			అభివాంఛితభాగ్యసమ్పదః <br />
			పరమాయుః ప్రదదాతి శంకరః ॥ ౧౯ ॥
		</p>
	</div>
	<div>
		<p>
			ఉపమన్యుకృతం స్తవోత్తమం <br />
			ప్రజపేద్యస్తు శివస్య సన్నిధౌ ।<br />
			శివలోకమవాప్య సోఽచిరా-<br />
			త్సహ తేనైవ శివేన మోదతే ॥ ౨౦ ॥
		</p>
	</div>
</body>
</html>
