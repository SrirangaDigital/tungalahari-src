<!DOCTYPE html>
<html lang="en">
<head>
	<meta charset="utf-8">
	<link rel="stylesheet" href="../../../style/style.css">
</head>
<body>
	<h2>॥ ಶ್ರೀ ಗುರುಚರಣಕುಸುಮಾಂಜಲೀ ॥</h2>
	<div>
		<p>
			ಅತಿಭಾರತಿಮತಿವಿಭವಾನ್ ಜಿತತೀರ್ಥಾನಾಶ್ರಿತಾಘನಿರ್ಹರಣೇ ।<br />
			ಧರಣೇರ್ದೇಶಿಕಚರಣಾನ್ ಶರಣಂ ಕರವಾಣಿ ಭಾರತೀತೀರ್ಥಾನ್ ॥
		</p>
	</div>
	<div>
		<p>
			ಸಮುಚಿತತಮನಾಮಾನಃ ಶ್ರೀಚರಣಾ ಭಾಂತಿ ಭಾರತೀತೀರ್ಥಾಃ ।<br />
			ಪರಮಾ ಗುರವೋ ಗುರವಃ ಪ್ರೀಣಂತ್ಯೇತೇಷು ಪೂಜಿತೇಷು ಪರಮ್ ॥
		</p>
	</div>
	<div>
		<p>
			ಆನಂದೇ ಖಲು ವರ್ಷೇ ಜಗತಾಮಾನಂದಬೃಂದಸಂದಾತ್ರೀ ।<br />
			ಆಶ್ರಮಚರ್ಯಾ ತುರ್ಯಾ ಭುವನಾಚಾರ್ಯಾನ್ ಸಮಾಶ್ರಿತಾ ವರ್ಯಾನ್ ॥
		</p>
	</div>
	<div>
		<p>
			ಮಂದಸ್ಮಿತಾಭಿರಾಮಂ ಮಂದೇತರಕಾಂತಿ ಭೂಯಸಾ ತಪಸಾ ।<br />
			ಸದಯಾಪಾಂಗಂ ದೇಶಿಕವದನಂ ಧ್ಯಾಯಾಮಿ ಭೂಷಿತಂ ಭೂತ್ಯಾ ॥
		</p>
	</div>
	<div>
		<p>
			ಮಂಜುಲಪದವಿನ್ಯಾಸಂ ಮನೋಹರೀಭೂತಗೂಢಶಾಸ್ತ್ರಾರ್ಥಮ್ ।<br />
			ಧರ್ಮಪ್ರಚಾರಚತುರಂ ಶರ್ಮದಮಾಚಾರ್ಯಭಾಷಣಂ ಜಯತಿ ॥
		</p>
	</div>
	<div>
		<p>
			ರುದ್ರಾಕ್ಷಭೂಷಿತಾಯತವಕ್ಷಸ್ಸ್ಥಲಶೋಭಿಚಾರುಕಾಷಾಯಮ್ ।<br />
			ದೋಷೋಜ್ಝಿತಭಾಷಾಚಯವಿದುಷಾಂ ವಪುರಸ್ತು ಶಾಂತಯೇಽಮೀಷಾಮ್ ॥
		</p>
	</div>
	<div>
		<p>
			ತರುಣಾರುಣಸರಸೀರುಹಚರಣಾನಾಂ ದೇಶಿಕೇಂದ್ರಚರಣಾನಾಮ್ ।<br />
			ಕಾಮಯತೇ ಮಮ ಮಾನಸಮಾನತನೃಪಮೌಲಿ ಪಾದಪೀಠತ್ವಮ್ ॥
		</p>
	</div>
	<div>
		<p>
			ವೈದುಷ್ಯಂ ರಸಿಕತ್ವಂ ವಾಗ್ಮಿತ್ವಂ ವಿಸ್ತೃತಂ ವದಾನ್ಯತ್ವಮ್ ।<br />
			ಪ್ರೀತಿರ್ಭೋಗವಿರಕ್ತಿಸ್ಸರ್ವಾಣ್ಯೇತಾನಿ ಭಾರತೀಗುರುಷು ॥
		</p>
	</div>
	<div>
		<p>
			ಕರಧೃತಚಿನ್ಮುದ್ರಂ ವರಜಪಮಾಲಂ ಹಂಸಸೇವಿತಂ ತೇಜಃ ।<br />
			ಬ್ರಹ್ಮಣಿ ಸಕ್ತಂ ಕಿಂಚನ ಮೋಹತಮೋ ಹಂತು ಭಾರತೀನಾಮ್ನಾ ॥
		</p>
	</div>
	<div>
		<p>
			ನಿಷ್ಕಾಸಯಿತುಮನಂಗಂ ಲಕ್ಷ್ಮೀತನಯಂ ತಮಾದ್ಯರಸಹೇತುಮ್ ।<br />
			ನವಮರಸೈಕಾಧಾರಾನ್ ಲಕ್ಷ್ಮೀತನಯಾನ್ ಗುರೂನ್ ಭಜೇ ಸರ್ವಾನ್ ॥
		</p>
	</div>
	<div>
		<p>
			ಸುಮಧುರವಾದ್ಯನಿನಾದಂ ಸಪುಲಕಭಕ್ತೌಘಪರಿವೃತಂ ತೇಷಾಮ್ ।<br />
			ಆಸ್ಥಾನೀಂ ಪ್ರತಿ ಗಮನಂ ಸ್ಮರಣೇ ಸ್ಮರಣೇ ದದಾತಿ ಮೇ ಮೋದಮ್ ॥
		</p>
	</div>
	<div>
		<p>
			ಹೀರಕಿರೀಟಾನ್ ಪ್ರಾವೃತಹೈಮಕ್ಷೌಮಾನ್ ಗುರೂನ್ ವಿಭೂಷಾಢ್ಯಾನ್ ।<br />
			ಯಾಚೇ ಹಸ್ತಾಲಂಬನಮಾಲಂಬಿತಭಕ್ತವರ್ಯಪಾಣಿತಲಾನ್ ॥
		</p>
	</div>
	<div>
		<p>
			ವಂದಿಜನೇ ಸ್ತುತಿಮುಖರೇ ವಂದಾರುಷ್ವಧಿಕೃತೇಷು ಪುರುಷೇಷು ।<br />
			ವಾದ್ಯಚಯೇ ಕಲನಿನದೇ ವಿಭಾಂತಿ ಸಿಂಹಾಸನೇ ಗುರೂತ್ತಂಸಾಃ ।<br />
			ರಚಿತಾ ಭುವನಗುರೂಣಾಮುಚಿತಾ ವಸತಿಸ್ಸ್ಥಲದ್ವಯೇ ನಿಯತಾ ।<br />
			ಶೃಂಗೇ ಮಹೀಧರೇಂದ್ರೇ ಸಮಕಾಠಿನ್ಯೇ ಮದಂತರಂಗೇ ಚ ॥
		</p>
	</div>
</body>
</html>
