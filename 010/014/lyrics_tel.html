<!DOCTYPE html>
<html lang="en">
<head>
	<meta charset="utf-8">
	<link rel="stylesheet" href="../../../style/style.css">
</head>
<body>
	<h2>॥ దక్షిణామూర్తిస్తోత్రమ్ ॥</h2>
	<div>
		<p>
			తల్పోత్థాయమనల్పగృహభరమీశే క్షిప్త్వా భరకల్పే<br />
			శ్రుతిసంచోదితకృతికృత్యాం శివకృతిరియమితి ఫలమనపేక్ష్య ।<br />
			సంశోధ్యాంతరమిత్థం సృష్టావాసీనం సమమాత్మానం<br />
			చేతశ్చింతయ దేశికమాద్యమనాధారం భువనాధారమ్ ॥ ౧ ॥
		</p>
	</div>
	<div>
		<p>
			వేదావేదితవిజ్ఞానం గురువాచా చేతసి నిశ్చిత్య<br />
			బ్రహ్మాత్మైక్యమవేత్య న కించన తస్మాత్పరతరమవబుధ్య ।<br />
			బ్రహ్మేదం హ్యపరోక్షం కృత్వా బ్రహ్మీభావమవాప్తుం రే <br />
			చేతశ్చింతయ దేశికమాద్యమనాధారం భువనాధారమ్ ॥ ౨ ॥
		</p>
	</div>
	<div>
		<p>
			వాసాలంకృతవటమూలం వరశార్దూలాజినకృతచేలం <br />
			వ్యాలోద్వలయితచూడాలం కరసంకలితాక్షగుటీమాలమ్ ।<br />
			ధ్యానామీలితనయనం బాలముపాంతస్థితజరదృషిజాలం<br />
			చేతశ్చింతయ దేశికమాద్యమనాధారం భువనాధారమ్ ॥ ౩ ॥
		</p>
	</div>
	<div>
		<p>
			దక్షిణసక్థౌ ధృతవామాంఘ్రిం దక్షిణహరిదభిముఖసుముఖం<br />
			భద్రాసనజుషముజ్వలవపుషం వృషరతనిజజనకలుషముషమ్<br />
			రుద్రం నతజనమాయానిద్రానిరసనపటుతరచిన్ముద్రం<br />
			చేతశ్చింతయ దేశికమాద్యమనాధారం భువనాధారమ్ ॥ ౪ ॥
		</p>
	</div>
	<div>
		<p>
			ఘోరం గలగతవిషభారం సమమాత్మోపాసకనేతారం<br />
			ధీరం నిర్మమతాకారం సమమభిమతభువనత్రాతారమ్ ।<br />
			వైరాగ్యాంబునిధేః పారం సమమురరీకృతజనమందారం<br />
			చేతశ్చింతయ దేశికమాద్యమనాధారం భువనాధారమ్ ॥ ౫ ॥
		</p>
	</div>
	<div>
		<p>
			మౌనేనైవ నయంతం నైగమతత్త్వార్థాన్ నతమునితీర్థాన్<br />
			నైశ్చల్యేన చ జగతీచాలనదక్షం స్వాంతర్నియతాక్షమ్ ।<br />
			బాలాకృతిమతివేలప్రజ్ఞమబోధహరం నిజబోధకరం<br />
			చేతశ్చింతయ దేశికమాద్యమనాధారం భువనాధారమ్ ॥ ౬ ॥
		</p>
	</div>
	<div>
		<p>
			యన్మౌనం ఖలు వాగ్విభవా యదకించనతా ధననిర్భరతా <br />
			యస్యైకత్వం ఖలు పరిషత్త్వం యదుదాసః ప్రణయోద్భాసః ।<br />
			యత్స్వధ్యానం జగదవధానం తమరూపం సదసద్రూపం<br />
			చేతశ్చింతయ దేశికమాద్యమనాధారం భువనాధారమ్ ॥ ౭ ॥
		</p>
	</div>
	<div>
		<p>
			శాంతం సంసృతితాంతాంతఃకరణాంతేవాసిహృదంతఃస్థ-<br />
			ధ్వాంతామయశమచింతామణిమఖిలానందం పరమానందమ్ ।<br />
			దాంతం కాంతతనుం నిగమాంతనిరంతవనాంతర్విహరంతం<br />
			చేతశ్చింతయ దేశికమాద్యమనాధారం భువనాధారమ్ ॥ ౮ ॥
		</p>
	</div>
</body>
</html>
