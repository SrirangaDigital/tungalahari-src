<!DOCTYPE html>
<html lang="en">
<head>
	<meta charset="utf-8">
	<link rel="stylesheet" href="../../../style/style.css">
</head>
<body>
	<h2>॥ శివశంకరాష్టకమ్ ॥</h2>
	<div>
		<p>
			అతిభీషణకటుభాషణయమకింకరపటలీ-<br />
			కృతతాడనపరిపీడనమరణాగమసమయే ।<br />
			ఉమయా సహ మమ చేతసి యమశాసన నివసన్ <br />
			శివశంకర శివశంకర హర మే హర దురితమ్ ॥ ౧ ॥
		</p>
	</div>
	<div>
		<p>
			అసదింద్రియవిషయోదయసుఖసాత్కృతసుకృతేః<br />
			పరదూషణపరిమోక్షణకృతపాతకవికృతేః ।<br />
			శమనానన భవకానననిరతేర్భవ శరణం <br />
			శివశంకర శివశంకర హర మే హర దురితమ్ ॥ ౨ ॥
		</p>
	</div>
	<div>
		<p>
			విషయాభిధబడిశాయుధపిశితాయితసుఖతో <br />
			మకరాయితమతిసంతతికృతసాహసవిపదమ్ ।<br />
			పరమాలయ పరిపాలయ పరితాపితమనిశం <br />
			శివశంకర శివశంకర హర మే హర దురితమ్ ॥ ౩ ॥
		</p>
	</div>
	<div>
		<p>
			దయితా మమ దుహితా మమ జననీ మమ జనకో<br />
			మమ కల్పితమతిసంతతిమరుభూమిషు నిరతమ్ ।<br />
			గిరిజాసఖ జనితాసుఖవసతిం కురు సుఖినం<br />
			శివశంకర శివశంకర హర మే హర దురితమ్ ॥ ౪ ॥
		</p>
	</div>
	<div>
		<p>
			జనినాశన మృతిమోచన శివపూజననిరతేః<br />
			అభితో దశమిదమీదృశమహమావహ ఇతి హా ।<br />
			గజకచ్ఛప జనితశ్రమ విమలీకురు సుమతిం<br />
			శివశంకర శివశంకర హర మే హర దురితమ్ ॥ ౫ ॥
		</p>
	</div>
	<div>
		<p>
			త్వయి తిష్ఠతి సకలస్థితికరుణాత్మని హృదయే <br />
			వసుమార్గణకృపణేక్షణమనసా శివవిముఖమ్ ।<br />
			అకృతాహ్నికమసుపోషకమవతాద్గిరిసుతయా<br />
			శివశంకర శివశంకర హర మే హర దురితమ్ ॥ ౬ ॥
		</p>
	</div>
	<div>
		<p>
			పితరావితి సుఖదావితి శిశునా కృతహృదయౌ <br />
			శివయా సహ భయకే హృది జనితం తవ సుకృతమ్ ।<br />
			ఇతి మే శివ హృదయం భవ భవతాత్తవ దయయా <br />
			శివశంకర శివశంకర హర మే హర దురితమ్ ॥ ౭ ॥
		</p>
	</div>
	<div>
		<p>
			శరణాగతభరణాశ్రితకరుణామృతజలధే<br />
			శరణం తవ చరణౌ శివ మమ సంసృతివసతేః ।<br />
			పరచిన్మయ జగదామయభిషజే నతిరవతాత్<br />
			శివశంకర శివశంకర హర మే హర దురితమ్ ॥ ౮ ॥
		</p>
	</div>
	<div>
		<p>
			వివిధాధిభిరతిభీతిభిరకృతాధికసుకృతం<br />
			శతకోటిషు నరకాదిషు హతపాతకవివశమ్ ।<br />
			మృడ మామవ సుకృతీభవ శివయా సహ కృపయా <br />
			శివశంకర శివశంకర హర మే హర దురితమ్ ॥ ౯ ॥
		</p>
	</div>
	<div>
		<p>
			కలినాశన గరలాశన కమలాసనవినుత<br />
			కమలాపతినయనార్చిత కరుణాకృతిచరణ ।<br />
			కరుణాకర మునిసేవిత భవసాగరహరణ<br />
			శివశంకర శివశంకర హర మే హర దురితమ్ ॥ ౧౦ ॥
		</p>
	</div>
	<div>
		<p>
			విజితేంద్రియ విబుధార్చిత విమలాంబుజచరణ<br />
			భవనాశన భయనాశన భజితాంకితహృదయ ।<br />
			ఫణిభూషణ మునివేషణ మదనాంతక శరణం<br />
			శివశంకర శివశంకర హర మే హర దురితమ్ ॥ ౧౧ ॥
		</p>
	</div>
	<div>
		<p>
			త్రిపురాంతక త్రిదశేశ్వర త్రిగుణాత్మక శంభో
			వృషవాహన విషదూషణ పతితోద్ధర శరణమ్ ।
			కనకాసన కనకాంబర కలినాశన శరణం
			శరణం తవ చరణౌ శివశరణం భవ కరణమ్ ॥ ౧౨ ॥
		</p>
	</div>
</body>
</html>
