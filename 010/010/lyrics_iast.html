<!DOCTYPE html>
<html lang="en">
<head>
	<meta charset="utf-8">
	<link rel="stylesheet" href="../../../style/style.css">
</head>
<body>
	<h2>॥ śivaśaṅkarāṣṭakam ॥</h2>
	<div>
		<p>
			atibhīṣaṇakaṭubhāṣaṇayamakiṅkarapaṭalī-<br />
			kṛtatāḍanaparipīḍanamaraṇāgamasamaye ।<br />
			umayā saha mama cetasi yamaśāsana nivasan <br />
			śivaśaṅkara śivaśaṅkara hara me hara duritam ॥ 1 ॥
		</p>
	</div>
	<div>
		<p>
			asadindriyaviṣayodayasukhasātkṛtasukṛteḥ<br />
			paradūṣaṇaparimokṣaṇakṛtapātakavikṛteḥ ।<br />
			śamanānana bhavakānananiraterbhava śaraṇaṁ <br />
			śivaśaṅkara śivaśaṅkara hara me hara duritam ॥ 2 ॥
		</p>
	</div>
	<div>
		<p>
			viṣayābhidhabaḍiśāyudhapiśitāyitasukhato <br />
			makarāyitamatisantatikṛtasāhasavipadam ।<br />
			paramālaya paripālaya paritāpitamaniśaṁ <br />
			śivaśaṅkara śivaśaṅkara hara me hara duritam ॥ 3 ॥
		</p>
	</div>
	<div>
		<p>
			dayitā mama duhitā mama jananī mama janako<br />
			mama kalpitamatisantatimarubhūmiṣu niratam ।<br />
			girijāsakha janitāsukhavasatiṁ kuru sukhinaṁ<br />
			śivaśaṅkara śivaśaṅkara hara me hara duritam ॥ 4 ॥
		</p>
	</div>
	<div>
		<p>
			janināśana mṛtimocana śivapūjananirateḥ<br />
			abhito daśamidamīdṛśamahamāvaha iti hā ।<br />
			gajakacchapa janitaśrama vimalīkuru sumatiṁ<br />
			śivaśaṅkara śivaśaṅkara hara me hara duritam ॥ 5 ॥
		</p>
	</div>
	<div>
		<p>
			tvayi tiṣṭhati sakalasthitikaruṇātmani hṛdaye <br />
			vasumārgaṇakṛpaṇekṣaṇamanasā śivavimukham ।<br />
			akṛtāhnikamasupoṣakamavatādgirisutayā<br />
			śivaśaṅkara śivaśaṅkara hara me hara duritam ॥ 6 ॥
		</p>
	</div>
	<div>
		<p>
			pitarāviti sukhadāviti śiśunā kṛtahṛdayau <br />
			śivayā saha bhayake hṛdi janitaṁ tava sukṛtam ।<br />
			iti me śiva hṛdayaṁ bhava bhavatāttava dayayā <br />
			śivaśaṅkara śivaśaṅkara hara me hara duritam ॥ 7 ॥
		</p>
	</div>
	<div>
		<p>
			śaraṇāgatabharaṇāśritakaruṇāmṛtajaladhe<br />
			śaraṇaṁ tava caraṇau śiva mama saṁsṛtivasateḥ ।<br />
			paracinmaya jagadāmayabhiṣaje natiravatāt<br />
			śivaśaṅkara śivaśaṅkara hara me hara duritam ॥ 8 ॥
		</p>
	</div>
	<div>
		<p>
			vividhādhibhiratibhītibhirakṛtādhikasukṛtaṁ<br />
			śatakoṭiṣu narakādiṣu hatapātakavivaśam ।<br />
			mṛḍa māmava sukṛtībhava śivayā saha kṛpayā <br />
			śivaśaṅkara śivaśaṅkara hara me hara duritam ॥ 9 ॥
		</p>
	</div>
	<div>
		<p>
			kalināśana garalāśana kamalāsanavinuta<br />
			kamalāpatinayanārcita karuṇākṛticaraṇa ।<br />
			karuṇākara munisevita bhavasāgaraharaṇa<br />
			śivaśaṅkara śivaśaṅkara hara me hara duritam ॥ 10 ॥
		</p>
	</div>
	<div>
		<p>
			vijitendriya vibudhārcita vimalāmbujacaraṇa<br />
			bhavanāśana bhayanāśana bhajitāṅkitahṛdaya ।<br />
			phaṇibhūṣaṇa muniveṣaṇa madanāntaka śaraṇaṁ<br />
			śivaśaṅkara śivaśaṅkara hara me hara duritam ॥ 11 ॥
		</p>
	</div>
	<div>
		<p>
			tripurāntaka tridaśeśvara triguṇātmaka śambho
			vṛṣavāhana viṣadūṣaṇa patitoddhara śaraṇam ।
			kanakāsana kanakāmbara kalināśana śaraṇaṁ
			śaraṇaṁ tava caraṇau śivaśaraṇaṁ bhava karaṇam ॥ 12 ॥
		</p>
	</div>
</body>
</html>
