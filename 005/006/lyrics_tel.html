<!DOCTYPE html>
<html lang="en">
<head>
	<meta charset="utf-8">
	<link rel="stylesheet" href="../../../style/style.css">
</head>
<body>
	<h2>॥ నటరాజాష్టకమ్ ॥</h2>
	<div>
		<p>
			కుంచరచర్మకృతాంబరమంబురుహాసనమాధవగేయగుణం<br />
			శంకరమంతకమానహరం స్మరదాహకలోచనమేణధరమ్ ।<br />
			సాంజలియోగిపతంజలిసన్నుతమిందుకలాధరమబ్జముఖం<br />
			మంజులశింజితరంజితకుంచితవామపదం భజ నృత్యపతిమ్ ॥
		</p>
	</div>
	<div>
		<p>
			పింగలతుంగజటావలిభాసురగంగమమంగలనాశకరం<br />
			పుంగవవాహముమాంగధరం రిపుభంగకరం సురలోకనతమ్ ।<br />
			భృంగవినీలగలం గణనాథసుతం భజ మానస పాపహరం<br />
			మంగలదం వరరంగపతిం భవసంగహరం ధనరాజసఖమ్ ॥
		</p>
	</div>
	<div>
		<p>
			పాణినిసూత్రవినిర్మితికారణపాణిలసడ్డమరూత్థరవం<br />
			మాధవనాదితమర్దలనిర్గతనాదలయోద్ధృతవామపదమ్ ।<br />
			సర్వజగత్ప్రలయప్రభువహ్నివిరాజితపాణిముమాలసితం <br />
			పన్నగభూషణమున్నతసన్నుతమానమ మానస సాంబశివమ్ ॥
		</p>
	</div>
	<div>
		<p>
			చండగుణాన్వితమండలఖండనపండితమిందుకలాకలితం<br />
			దండధరాంతకదండకరం వరతాండవమండితహేమసభమ్ ।<br />
			అండకరాండజవాహసఖం నమ పాండవమధ్యమమోదకరం <br />
			కుండలశోభితగండతలం మునివృందనుతం సకలాండధరమ్ ॥
		</p>
	</div>
	<div>
		<p>
			వ్యాఘ్రపదానతముగ్రతరాసురవిగ్రహమర్దిపదాంబురుహం <br />
			శక్రముఖామరవర్గమనోహరనృత్యకరం శ్రుతినుత్యగుణమ్ ।<br />
			వ్యగ్రతరంగితదేవధునీధృతగర్వహరాయతకేశచయం <br />
			భార్గవరావణపూజితమీశముమారమణం భజ శూలధరమ్ ॥
		</p>
	</div>
	<div>
		<p>
			ఆసురశక్తివినాశకరం బహుభాసురకాయమనంగరిపుం<br />
			భూసురసేవితపాదసరోరుహమీశ్వమక్షరముక్షధృతమ్ ।<br />
			భాస్కరశీతకరాక్షమనాతురమాశ్వరవిందపదం భజ తం <br />
			నశ్వరసంసృతిమోహవినాశమహస్కరదంతనిపాతకరమ్ ॥
		</p>
	</div>
	<div>
		<p>
			భూతికరం సితభూతిధరం గతనీతిహరం వరగీతినుతం <br />
			భక్తియుతోత్తమముక్తికరం సమశక్తియుతం శుభభుక్తికరమ్ ।<br />
			భద్రకరోత్తమనామయుతం శ్రుతిసామనుతం నమ సోమధరం <br />
			స్తుత్యగుణం భజ నిత్యమగాధభవాంబుధితారకనృత్యపతిమ్ ॥
		</p>
	</div>
	<div>
		<p>
			శూలధరం భవజాలహరం నిటిలాగ్నిధరం జటిలం ధవలం<br />
			నీలగలోజ్వలమంగలసద్గిరిరాజసుతామృదుపాణితలమ్ ।<br />
			శైలకులాధిపమౌలినతం ఛలహీనముపైమి కపాలధరం <br />
			కాలవిషాశమనంతమిలానుతమద్భుతలాస్యకరం గిరిశమ్ ॥
		</p>
	</div>
	<div>
		<p>
			చిత్తహరాతులనృత్తపతిప్రియవృత్తకృతోత్తమగీతిమిమాం<br />
			ప్రాతరుమాపతిసన్నిధిగో యది గాయతి భక్తియుతో మనసి ।<br />
			సర్వసుఖం భువి తస్య భవత్యమరాధిపదుర్లభమత్యధికం <br />
			నాస్తి పునర్జనిరేతి చ ధామ స శాంభవముత్తమమోదకరమ్ ॥
		</p>
	</div>
</body>
</html>
