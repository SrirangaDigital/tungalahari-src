<!DOCTYPE html>
<html lang="en">
<head>
	<meta charset="utf-8">
	<link rel="stylesheet" href="../../../style/style.css">
</head>
<body>
	<h2>॥ గౌర్యష్టకమ్ ॥</h2>
	<div>
		<p>
			శ్రీకాముకాబ్జభవపాకారిముఖ్యసురలోకాభివందితపదా <br />
			రాకానిశాకరనిరాకారివక్త్రరుచిరా కామపీఠనిలయా ।<br />
			యా కాలికా జయపతాకా స్మరస్య ధృతిరాకారిణీ పురరిపోః <br />
			సా కామితం దిశతు నైకార్చితా వినతశోకాపనోదనపరా ॥
		</p>
	</div>
	<div>
		<p>
			లాక్షారుణారుణనిజేక్షాక్షణక్షపితరూక్షాపదోఘచరణామ్ <br />
			ఉక్షాంకకేలిరసశిక్షావిచక్షణకటాక్షాంకురాం భగవతీమ్ ।<br />
			అక్షామవక్త్రరుచిభిక్షాటనప్రవణఋక్షాధిపామవిరతం <br />
			దాక్షాయణీం ప్రణతరక్షావిధౌ విధృతదీక్షాం మతిః శ్రయతు మే ॥
		</p>
	</div>
	<div>
		<p>
			యామామనంతి భవవామార్ధమూర్తిమవిరామానుబంధికరుణాం<br />
			హేమాద్రితుంగకుచసీమానమంబుజవనీమానమాథినయనామ్ ।<br />
			సోమా నిజాస్యజితసోమా నిలిమ్పసదసో మాననీయచరణా<br />
			భామామణిః ప్రచురకామాయ మేఽస్తు హిమధామార్ధమస్తకమణిః ॥
		</p>
	</div>
	<div>
		<p>
			శాణావలీఢసుమబాణాస్త్రవిభ్రమధురీణా కటాక్షసరణౌ<br />
			శోణాధరా శశవిషాణాభమధ్యలసితైణాంకశేఖరసఖీ ।<br />
			ప్రాణా బహిః కులగిరీణామినస్య రమమాణా కదంబవిపినే <br />
			ప్రీణాతు సా మమ రిపూణామనామయపరీణాహపారణచణా ॥
		</p>
	</div>
	<div>
		<p>
			యా సా సరోరుహవిలాసాపహాసిముఖభాసా జితామృతకరా<br />
			హాసాంకురప్రసరదాసాయమాననవనాసావిభూషణమణిః ।<br />
			వ్యాసాదిమానసనివాసా నమజ్జనదయాసారపూర్ణహృదయా <br />
			త్రాసాపహా సుఖవికాసాయ మేఽస్తు భువి సా సామజాస్యజననీ ॥
		</p>
	</div>
	<div>
		<p>
			బోధాయనాదిమునియూథాశయస్ఫురదగాధానుభావచరణా <br />
			వైధాత్రసూక్తిమణిసౌధా సుధామదతిరోధాయివాఙ్మధురిమా ।<br />
			సాధారణేతరదయాధారభూమిరవరోధాంగనా స్మరరిపోః<br />
			బోధాత్మికా భువనబాధాపహా భయనిరోధాయ మేఽస్తు సతతమ్ ॥
		</p>
	</div>
	<div>
		<p>
			స్వారాణ్ముఖప్రణయినీరాజిమౌలిమణినీరాజితాంఘ్రియుగలీ <br />
			మారారిలోచనచకోరార్భకేందుకరపూరాయితస్మితరుచిః ।<br />
			హారాభిరామకుచభారా గిరా విజితకీరా ధరాధరసుతా <br />
			ఘోరాపదున్మథనధీరా సుఖం నతకృపారాశిరాదిశతు మే ॥
		</p>
	</div>
	<div>
		<p>
			ఈహాజయివ్రజవిదేహాఖ్యముక్తికరమాహాత్మ్యసంపదధికా <br />
			దేహార్ధశంకరయుతా హాసనిర్జితసురాహారకాంతినిచయా ।<br />
			స్వాహాసఖాదిమసమూహావనాయ రచితోహా సదాపి హృదయే <br />
			మోహాపహా భవతు గేహాదిసంపది మహాహానినాశచతురా ॥
		</p>
	</div>
</body>
</html>
