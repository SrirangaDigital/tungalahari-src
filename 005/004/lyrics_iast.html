<!DOCTYPE html>
<html lang="en">
<head>
	<meta charset="utf-8">
	<link rel="stylesheet" href="../../../style/style.css">
</head>
<body>
	<h2>॥ gauryaṣṭakam ॥</h2>
	<div>
		<p>
			śrīkāmukābjabhavapākārimukhyasuralokābhivanditapadā <br />
			rākāniśākaranirākārivaktrarucirā kāmapīṭhanilayā ।<br />
			yā kālikā jayapatākā smarasya dhṛtirākāriṇī puraripoḥ <br />
			sā kāmitaṁ diśatu naikārcitā vinataśokāpanodanaparā ॥
		</p>
	</div>
	<div>
		<p>
			lākṣāruṇāruṇanijekṣākṣaṇakṣapitarūkṣāpadoghacaraṇām <br />
			ukṣāṅkakelirasaśikṣāvicakṣaṇakaṭākṣāṅkurāṁ bhagavatīm ।<br />
			akṣāmavaktrarucibhikṣāṭanapravaṇaṛkṣādhipāmavirataṁ <br />
			dākṣāyaṇīṁ praṇatarakṣāvidhau vidhṛtadīkṣāṁ matiḥ śrayatu me ॥
		</p>
	</div>
	<div>
		<p>
			yāmāmananti bhavavāmārdhamūrtimavirāmānubandhikaruṇāṁ<br />
			hemādrituṅgakucasīmānamambujavanīmānamāthinayanām ।<br />
			somā nijāsyajitasomā nilimpasadaso mānanīyacaraṇā<br />
			bhāmāmaṇiḥ pracurakāmāya me'stu himadhāmārdhamastakamaṇiḥ ॥
		</p>
	</div>
	<div>
		<p>
			śāṇāvalīḍhasumabāṇāstravibhramadhurīṇā kaṭākṣasaraṇau<br />
			śoṇādharā śaśaviṣāṇābhamadhyalasitaiṇāṅkaśekharasakhī ।<br />
			prāṇā bahiḥ kulagirīṇāminasya ramamāṇā kadambavipine <br />
			prīṇātu sā mama ripūṇāmanāmayaparīṇāhapāraṇacaṇā ॥
		</p>
	</div>
	<div>
		<p>
			yā sā saroruhavilāsāpahāsimukhabhāsā jitāmṛtakarā<br />
			hāsāṅkuraprasaradāsāyamānanavanāsāvibhūṣaṇamaṇiḥ ।<br />
			vyāsādimānasanivāsā namajjanadayāsārapūrṇahṛdayā <br />
			trāsāpahā sukhavikāsāya me'stu bhuvi sā sāmajāsyajananī ॥
		</p>
	</div>
	<div>
		<p>
			bodhāyanādimuniyūthāśayasphuradagādhānubhāvacaraṇā <br />
			vaidhātrasūktimaṇisaudhā sudhāmadatirodhāyivāṅmadhurimā ।<br />
			sādhāraṇetaradayādhārabhūmiravarodhāṅganā smararipoḥ<br />
			bodhātmikā bhuvanabādhāpahā bhayanirodhāya me'stu satatam ॥
		</p>
	</div>
	<div>
		<p>
			svārāṇmukhapraṇayinīrājimaulimaṇinīrājitāṅghriyugalī <br />
			mārārilocanacakorārbhakendukarapūrāyitasmitaruciḥ ।<br />
			hārābhirāmakucabhārā girā vijitakīrā dharādharasutā <br />
			ghorāpadunmathanadhīrā sukhaṁ natakṛpārāśirādiśatu me ॥
		</p>
	</div>
	<div>
		<p>
			īhājayivrajavidehākhyamuktikaramāhātmyasaṁpadadhikā <br />
			dehārdhaśaṅkarayutā hāsanirjitasurāhārakāntinicayā ।<br />
			svāhāsakhādimasamūhāvanāya racitohā sadāpi hṛdaye <br />
			mohāpahā bhavatu gehādisaṁpadi mahāhānināśacaturā ॥
		</p>
	</div>
</body>
</html>
