<!DOCTYPE html>
<html lang="en">
<head>
	<meta charset="utf-8">
	<link rel="stylesheet" href="../../../style/style.css">
</head>
<body>
	<h2>॥ ಅಂಬಾಷ್ಟಕಮ್ ॥</h2>
	<div>
		<p>
			ಚೇಟೀಭವನ್ನಿಖಿಲಖೇಟೀಕದಂಬತರುವಾಟೀಷು ನಾಕಿಪಟಲೀ<br />
			ಕೋಟೀರಚಾರುತರಕೋಟೀಮಣೀಕಿರಣಕೋಟೀಕರಂಬಿತಪದಾ ।<br />
			ಪಾಟೀರಗಂಧಕುಚಶಾಟೀ ಕವಿತ್ವಪರಿಪಾಟೀಮಗಾಧಿಪಸುತಾ<br />
			ಘೋಟೀಕುಲಾದಧಿಕಧಾಟೀಮುದಾರಮುಖವೀಟೀರಸೇನ ತನುತಾಮ್ ॥
		</p>
	</div>
	<div>
		<p>
			ಕೂಲಾತಿಗಾಮಿಭಯತೂಲಾವಲಿಜ್ವಲನಕೀಲಾ ನಿಜಸ್ತುತಿವಿಧಾ <br />
			ಕೋಲಾಹಲಕ್ಷಪಿತಕಾಲಾಮರೀ ಕಲಶಕೀಲಾಲಪೋಷಣನಭಾಃ ।<br />
			ಸ್ಥೂಲಾ ಕುಚೇ ಜಲದನೀಲಾ ಕಚೇ ಕಲಿತಲೀಲಾ ಕದಂಬವಿಪಿನೇ <br />
			ಶೂಲಾಯುಧಪ್ರಣತಿಶೀಲಾ ವಿಭಾತು ಹೃದಿ ಶೈಲಾಧಿರಾಜತನಯಾ ॥
		</p>
	</div>
	<div>
		<p>
			ಯತ್ರಾಶಯೋ ಲಗತಿ ತತ್ರಾಗಜಾ ವಸತು ಕುತ್ರಾಪಿ ನಿಸ್ತುಲಶುಕಾ <br />
			ಸುತ್ರಾಮಕಾಲಮುಖಸತ್ರಾಶನಪ್ರಕರಸುತ್ರಾಣಕಾರಿಚರಣಾ ।<br />
			ಛತ್ರಾನಿಲಾತಿರಯಪತ್ರಾಭಿರಾಮಗುಣಮಿತ್ರಾಮರೀಸಮವಧೂಃ <br />
			ಕುತ್ರಾಸಹನ್ಮಣಿವಿಚಿತ್ರಾಕೃತಿಃ ಸ್ಫುರಿತಪುತ್ರಾದಿದಾನನಿಪುಣಾ ॥
		</p>
	</div>
	<div>
		<p>
			ದ್ವೈಪಾಯನಪ್ರಭೃತಿಶಾಪಾಯುಧತ್ರಿದಿವಸೋಪಾನಧೂಲಿಚರಣಾ <br />
			ಪಾಪಾಪಹಸ್ವಮನುಜಾಪಾನುಲೀನಜನತಾಪಾಪನೋದನಿಪುಣಾ ।<br />
			ನೀಪಾಲಯಾ ಸುರಭಿಧೂಪಾಲಕಾ ದುರಿತಕೂಪಾದುದಂಚಯತು ಮಾಂ <br />
			ರೂಪಾಧಿಕಾ ಶಿಖರಿಭೂಪಾಲವಂಶಮಣಿದೀಪಾಯಿತಾ ಭಗವತೀ ॥
		</p>
	</div>
	<div>
		<p>
			ಯಾಲೀಭಿರಾತ್ಮತನುತಾಲೀ ಸಕೃತ್ ಪ್ರಿಯಕಪಾಲೀಷು ಖೇಲತಿ ಭಯ-<br />
			ವ್ಯಾಲೀನಕುಲ್ಯಸಿತಚೂಲೀಭರಾ ಚರಣಧೂಲೀಲಸನ್ಮುಿನಿವರಾ ।<br />
			ಬಾಲೀಭೃತಿ ಶ್ರವಸಿ ತಾಲೀದಲಂ ವಹತಿ ಯಾಲೀಕಶೋಭಿತಿಲಕಾ<br />
			ಸಾಲೀಕರೋತು ಮಮ ಕಾಲೀ ಮನಃ ಸ್ವಪದನಾಲೀಕಸೇವನವಿಧೌ ॥
		</p>
	</div>
	<div>
		<p>
			ನ್ಯಂಕಾಕರೇ ವಪುಷಿ ಕಂಕಾದಿರಕ್ತಪುಷಿ ಕಂಕಾದಿಪಕ್ಷಿವಿಷಯೇ <br />
			ತ್ವಂಕಾಮನಾಮಯಸಿ ಕಿಂ ಕಾರಣಂ ಹೃದಯ ಪಂಕಾರಿಮೇಹಿ ಗಿರಿಜಾಮ್ ।<br />
			ಶಂಕಾಶಿಲಾನಿಶಿತಟಂಕಾಯಮಾನಪದಸಂಕಾಶಮಾನಸುಮನೋ-<br />
			ಝಂಕಾರಿಮಾನತತಿಮಂಕಾನುಪೇತಶಶಿಸಂಕಾಶಿವಕ್ತ್ರಕಮಲಾಮ್ ॥
		</p>
	</div>
	<div>
		<p>
			ಕುಂಬಾವತೀಸಮವಿಡಂಬಾ ಗಲೇನ ನವತುಂಬಾಭವೀಣಸವಿಧಾ <br />
			ಶಂ ಬಾಹುಲೇಯಶಶಿಬಿಂಬಾಧಿರಾಮಮುಖಸಂಬಾಧಿತಸ್ತನಭರಾ ।<br />
			ಅಂಬಾ ಕುರಂಗಮದಜಂಬಾಲರೋಚಿರಿಹ ಲಂಬಾಲಕಾ ದಿಶತು ಮೇ <br />
			ಬಿಂಬಾಧರಾ ವಿನತಶಂಬಾಯುಧಾದಿನಕುರಂಬಾ ಕದಂಬವಿಪಿನೇ ॥
		</p>
	</div>
	<div>
		<p>
			ಇಂಧಾನಕೀರಮಣಿಬಂಧಾ ಭವೇ ಹೃದಯಬಂಧಾವತೀವರಸಿಕಾ<br />
			ಸಂಧಾವತೀ ಭುವನಸಂಧಾರಣೇಽಪ್ಯಮೃತಸಿಂಧಾವುದಾರನಿಲಯಾ ।<br />
			ಗಂಧಾನುಭಾನಮುಹುರಂಧಾಲಿವೀತಕಚಬಂಧಾ ಸಮರ್ಪಯತು ಮೇ <br />
			ಶಂ ಧಾಮ ಭಾನುಮಪಿ ಸಂಧಾನಮಾಶುಪದಸಂಧಾನಮಪ್ಯಗಸುತಾ ॥
		</p>
	</div>
</body>
</html>
