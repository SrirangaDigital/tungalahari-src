<!DOCTYPE html>
<html lang="en">
<head>
	<meta charset="utf-8">
	<link rel="stylesheet" href="../../../style/style.css">
</head>
<body>
	<h2>॥ నటేశాష్టకమ్ ॥</h2>
	<div>
		<p>
			సదంచితముదంచితనికుంచితపదం ఝలఝలంచలితమంజుకటకం<br />
			పతంజలిదృగంజనమనంజనమచంచలపదం జననభంజనకరమ్ ।<br />
			కదంబరుచిమంబరవసం పరమమంబుదకదంబకవిడంబకగలం<br />
			చిదంబుదమణిం బుధహృదంబుజరవిం పరచిదంబరనటం హృది భజ ॥
		</p>
	</div>
	<div>
		<p>
			హరం త్రిపురభంజనమనంతకృతకంకణమఖండదయమంతరహితం<br />
			విరించిసురసంహతిపురందరవిచింతితపదం తరుణచంద్రముకుటమ్ ।<br />
			పరం పదవిఖండితయమం భసితమండితతనుం మదనవంచనపరం<br />
			చిరంతనమముం ప్రణతసంచితనిధిం పరచిదంబరనటం హృది భజ ॥
		</p>
	</div>
	<div>
		<p>
			అవంతమఖిలం జగదభంగగుణతుంగమమతం ధృతవిధుం సురసరిత్ -<br />
			తరంగనికురుంబధృతిలమ్పటజటం శమనడంబరహరం భవహరమ్ ।<br />
			శివం దశదిగంబరవిజృంభితకరం కరలసన్మృగశిశుం పశుపతిం<br />
			హరం శశిధనంజయపతంగనయనం పరచిదంబరనటం హృది భజ ॥
		</p>
	</div>
	<div>
		<p>
			అనంతనవరత్నవిలసత్కటకకింకిణిఝలంఝలఝలంఝలరవం<br />
			ముకుందవిధిహస్తగతమద్దలలయధ్వనిధిమిద్ధిమితనర్తనపదమ్ ।<br />
			శకుంతరథబర్హిరథనందిముఖదంతిముఖభృంగిరిటిసంఘనికటం <br />
			సనందసనకప్రముఖవందితపదం పరచిదంబరనటం హృది భజ ॥
		</p>
	</div>
	<div>
		<p>
			అనంతమహిమం త్రిదశవంద్యచరణం మునిహృదంతరవసంతమమలం <br />
			కబంధవియదింద్వవనిగంధవహవహ్నిముఖబంధురవిమంజువపుషమ్ ।<br />
			అనంతవిభవం త్రిజగదంతరమణిం త్రినయనం త్రిపురఖండనపరం<br />
			సనందమునివందితపదం సకరుణం పరచిదంబరనటం హృది భజ ॥
		</p>
	</div>
	<div>
		<p>
			అచింత్యమలివృందరుచిబంధురగలస్ఫురితకుందనికురుంబధవలం<br />
			ముకుందసురవృందబలహంతృకృతవందనలసంతమహికుండలధరమ్ ।<br />
			అకమ్పమనుకమ్పితరవిం సుజనమంగలనిధిం గజహరం పశుపతిం <br />
			ధనంజయనుతం ప్రణతరంజనపరం పరచిదంబరనటం హృది భజ ॥
		</p>
	</div>
	<div>
		<p>
			పరం సురవరం పురహరం పశుపతిం జనితదంతిముఖషణ్ముఖమముం<br />
			మృడం కనకపింగలజటం సనకపంకజరవిం సుమనసం హిమరుచిమ్ ।<br />
			అసంగమనసం జలధిజన్మగరలం కవలయంతమతులం గుణనిధిం <br />
			సనందవరదం శమితమిందువరదం పరచిదంబరనటం హృది భజ ॥
		</p>
	</div>
	<div>
		<p>
			అజం క్షితిరథం భుజగపుంగవగుణం కనకశృంగిధనుషం కరలసత్ -<br />
			కురంగపృథుటంకపరశుం రుచిరకుంకుమరుచిం డమరుకంచ దధతమ్ ।<br />
			ముకుందవిశిఖం నవమదవంధ్యఫలదం నిగమవృందతురగం నిరుపమం <br />
			సచండికమముం ఝటితి సంహృతపురం పరచిదంబరనటం హృది భజ ॥
		</p>
	</div>
	<div>
		<p>
			అనంగపరిపంథినమజం క్షితిధురంధరమలం కరుణయంతమఖిలం <br />
			జ్వలంతమనలం దధతమంతరకరిపుం సతతమింద్రసురవందితపదమ్ ।<br />
			ఉదంచదరవిందకులబంధుశతబింబరుచిసంహతిసుగంధివపుషం<br />
			పతంజలినుతం ప్రణవపంజరశుకం పరచిదంబరనటం హృది భజ ॥
		</p>
	</div>
	<div>
		<p>
			ఇతి స్తవమముం భుజగపుంగవకృతం ప్రతిదినం పఠతి యః కృతముఖః <br />
			సదఃప్రభుపదద్వితయదర్శనఫలం సులలితం చరణశృంగరహితమ్ ।<br />
			సరఃప్రభవసంభవహరిత్పతిహరిప్రముఖదివ్యనుతశంకరపదం <br />
			స గచ్ఛతి పరం న తు జనుర్జలనిధిం పరమదుఃఖజనకం దురితదమ్ ॥
		</p>
	</div>
</body>
</html>
