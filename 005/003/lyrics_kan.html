<!DOCTYPE html>
<html lang="en">
<head>
	<meta charset="utf-8">
	<link rel="stylesheet" href="../../../style/style.css">
</head>
<body>
	<h2>॥ ನಟೇಶಾಷ್ಟಕಮ್ ॥</h2>
	<div>
		<p>
			ಸದಂಚಿತಮುದಂಚಿತನಿಕುಂಚಿತಪದಂ ಝಲಝಲಂಚಲಿತಮಂಜುಕಟಕಂ<br />
			ಪತಂಜಲಿದೃಗಂಜನಮನಂಜನಮಚಂಚಲಪದಂ ಜನನಭಂಜನಕರಮ್ ।<br />
			ಕದಂಬರುಚಿಮಂಬರವಸಂ ಪರಮಮಂಬುದಕದಂಬಕವಿಡಂಬಕಗಲಂ<br />
			ಚಿದಂಬುದಮಣಿಂ ಬುಧಹೃದಂಬುಜರವಿಂ ಪರಚಿದಂಬರನಟಂ ಹೃದಿ ಭಜ ॥
		</p>
	</div>
	<div>
		<p>
			ಹರಂ ತ್ರಿಪುರಭಂಜನಮನಂತಕೃತಕಂಕಣಮಖಂಡದಯಮಂತರಹಿತಂ<br />
			ವಿರಿಂಚಿಸುರಸಂಹತಿಪುರಂದರವಿಚಿಂತಿತಪದಂ ತರುಣಚಂದ್ರಮುಕುಟಮ್ ।<br />
			ಪರಂ ಪದವಿಖಂಡಿತಯಮಂ ಭಸಿತಮಂಡಿತತನುಂ ಮದನವಂಚನಪರಂ<br />
			ಚಿರಂತನಮಮುಂ ಪ್ರಣತಸಂಚಿತನಿಧಿಂ ಪರಚಿದಂಬರನಟಂ ಹೃದಿ ಭಜ ॥
		</p>
	</div>
	<div>
		<p>
			ಅವಂತಮಖಿಲಂ ಜಗದಭಂಗಗುಣತುಂಗಮಮತಂ ಧೃತವಿಧುಂ ಸುರಸರಿತ್ -<br />
			ತರಂಗನಿಕುರುಂಬಧೃತಿಲಮ್ಪಟಜಟಂ ಶಮನಡಂಬರಹರಂ ಭವಹರಮ್ ।<br />
			ಶಿವಂ ದಶದಿಗಂಬರವಿಜೃಂಭಿತಕರಂ ಕರಲಸನ್ಮೃಗಶಿಶುಂ ಪಶುಪತಿಂ<br />
			ಹರಂ ಶಶಿಧನಂಜಯಪತಂಗನಯನಂ ಪರಚಿದಂಬರನಟಂ ಹೃದಿ ಭಜ ॥
		</p>
	</div>
	<div>
		<p>
			ಅನಂತನವರತ್ನವಿಲಸತ್ಕಟಕಕಿಂಕಿಣಿಝಲಂಝಲಝಲಂಝಲರವಂ<br />
			ಮುಕುಂದವಿಧಿಹಸ್ತಗತಮದ್ದಲಲಯಧ್ವನಿಧಿಮಿದ್ಧಿಮಿತನರ್ತನಪದಮ್ ।<br />
			ಶಕುಂತರಥಬರ್ಹಿರಥನಂದಿಮುಖದಂತಿಮುಖಭೃಂಗಿರಿಟಿಸಂಘನಿಕಟಂ <br />
			ಸನಂದಸನಕಪ್ರಮುಖವಂದಿತಪದಂ ಪರಚಿದಂಬರನಟಂ ಹೃದಿ ಭಜ ॥
		</p>
	</div>
	<div>
		<p>
			ಅನಂತಮಹಿಮಂ ತ್ರಿದಶವಂದ್ಯಚರಣಂ ಮುನಿಹೃದಂತರವಸಂತಮಮಲಂ <br />
			ಕಬಂಧವಿಯದಿಂದ್ವವನಿಗಂಧವಹವಹ್ನಿಮುಖಬಂಧುರವಿಮಂಜುವಪುಷಮ್ ।<br />
			ಅನಂತವಿಭವಂ ತ್ರಿಜಗದಂತರಮಣಿಂ ತ್ರಿನಯನಂ ತ್ರಿಪುರಖಂಡನಪರಂ<br />
			ಸನಂದಮುನಿವಂದಿತಪದಂ ಸಕರುಣಂ ಪರಚಿದಂಬರನಟಂ ಹೃದಿ ಭಜ ॥
		</p>
	</div>
	<div>
		<p>
			ಅಚಿಂತ್ಯಮಲಿವೃಂದರುಚಿಬಂಧುರಗಲಸ್ಫುರಿತಕುಂದನಿಕುರುಂಬಧವಲಂ<br />
			ಮುಕುಂದಸುರವೃಂದಬಲಹಂತೃಕೃತವಂದನಲಸಂತಮಹಿಕುಂಡಲಧರಮ್ ।<br />
			ಅಕಮ್ಪಮನುಕಮ್ಪಿತರವಿಂ ಸುಜನಮಂಗಲನಿಧಿಂ ಗಜಹರಂ ಪಶುಪತಿಂ <br />
			ಧನಂಜಯನುತಂ ಪ್ರಣತರಂಜನಪರಂ ಪರಚಿದಂಬರನಟಂ ಹೃದಿ ಭಜ ॥
		</p>
	</div>
	<div>
		<p>
			ಪರಂ ಸುರವರಂ ಪುರಹರಂ ಪಶುಪತಿಂ ಜನಿತದಂತಿಮುಖಷಣ್ಮುಖಮಮುಂ<br />
			ಮೃಡಂ ಕನಕಪಿಂಗಲಜಟಂ ಸನಕಪಂಕಜರವಿಂ ಸುಮನಸಂ ಹಿಮರುಚಿಮ್ ।<br />
			ಅಸಂಗಮನಸಂ ಜಲಧಿಜನ್ಮಗರಲಂ ಕವಲಯಂತಮತುಲಂ ಗುಣನಿಧಿಂ <br />
			ಸನಂದವರದಂ ಶಮಿತಮಿಂದುವರದಂ ಪರಚಿದಂಬರನಟಂ ಹೃದಿ ಭಜ ॥
		</p>
	</div>
	<div>
		<p>
			ಅಜಂ ಕ್ಷಿತಿರಥಂ ಭುಜಗಪುಂಗವಗುಣಂ ಕನಕಶೃಂಗಿಧನುಷಂ ಕರಲಸತ್ -<br />
			ಕುರಂಗಪೃಥುಟಂಕಪರಶುಂ ರುಚಿರಕುಂಕುಮರುಚಿಂ ಡಮರುಕಂಚ ದಧತಮ್ ।<br />
			ಮುಕುಂದವಿಶಿಖಂ ನವಮದವಂಧ್ಯಫಲದಂ ನಿಗಮವೃಂದತುರಗಂ ನಿರುಪಮಂ <br />
			ಸಚಂಡಿಕಮಮುಂ ಝಟಿತಿ ಸಂಹೃತಪುರಂ ಪರಚಿದಂಬರನಟಂ ಹೃದಿ ಭಜ ॥
		</p>
	</div>
	<div>
		<p>
			ಅನಂಗಪರಿಪಂಥಿನಮಜಂ ಕ್ಷಿತಿಧುರಂಧರಮಲಂ ಕರುಣಯಂತಮಖಿಲಂ <br />
			ಜ್ವಲಂತಮನಲಂ ದಧತಮಂತರಕರಿಪುಂ ಸತತಮಿಂದ್ರಸುರವಂದಿತಪದಮ್ ।<br />
			ಉದಂಚದರವಿಂದಕುಲಬಂಧುಶತಬಿಂಬರುಚಿಸಂಹತಿಸುಗಂಧಿವಪುಷಂ<br />
			ಪತಂಜಲಿನುತಂ ಪ್ರಣವಪಂಜರಶುಕಂ ಪರಚಿದಂಬರನಟಂ ಹೃದಿ ಭಜ ॥
		</p>
	</div>
	<div>
		<p>
			ಇತಿ ಸ್ತವಮಮುಂ ಭುಜಗಪುಂಗವಕೃತಂ ಪ್ರತಿದಿನಂ ಪಠತಿ ಯಃ ಕೃತಮುಖಃ <br />
			ಸದಃಪ್ರಭುಪದದ್ವಿತಯದರ್ಶನಫಲಂ ಸುಲಲಿತಂ ಚರಣಶೃಂಗರಹಿತಮ್ ।<br />
			ಸರಃಪ್ರಭವಸಂಭವಹರಿತ್ಪತಿಹರಿಪ್ರಮುಖದಿವ್ಯನುತಶಂಕರಪದಂ <br />
			ಸ ಗಚ್ಛತಿ ಪರಂ ನ ತು ಜನುರ್ಜಲನಿಧಿಂ ಪರಮದುಃಖಜನಕಂ ದುರಿತದಮ್ ॥
		</p>
	</div>
</body>
</html>
