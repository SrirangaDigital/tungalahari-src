<!DOCTYPE html>
<html lang="en">
<head>
	<meta charset="utf-8">
	<link rel="stylesheet" href="../../../style/style.css">
</head>
<body>
	<h2>॥ naṭeśāṣṭakam ॥</h2>
	<div>
		<p>
			sadañcitamudañcitanikuñcitapadaṁ jhalajhalañcalitamañjukaṭakaṁ<br />
			patañjalidṛgañjanamanañjanamacañcalapadaṁ jananabhañjanakaram ।<br />
			kadambarucimambaravasaṁ paramamambudakadambakaviḍambakagalaṁ<br />
			cidambudamaṇiṁ budhahṛdambujaraviṁ paracidambaranaṭaṁ hṛdi bhaja ॥
		</p>
	</div>
	<div>
		<p>
			haraṁ tripurabhañjanamanantakṛtakaṅkaṇamakhaṇḍadayamantarahitaṁ<br />
			viriñcisurasaṁhatipurandaravicintitapadaṁ taruṇacandramukuṭam ।<br />
			paraṁ padavikhaṇḍitayamaṁ bhasitamaṇḍitatanuṁ madanavañcanaparaṁ<br />
			cirantanamamuṁ praṇatasañcitanidhiṁ paracidambaranaṭaṁ hṛdi bhaja ॥
		</p>
	</div>
	<div>
		<p>
			avantamakhilaṁ jagadabhaṅgaguṇatuṅgamamataṁ dhṛtavidhuṁ surasarit -<br />
			taraṅganikurumbadhṛtilampaṭajaṭaṁ śamanaḍambaraharaṁ bhavaharam ।<br />
			śivaṁ daśadigambaravijṛmbhitakaraṁ karalasanmṛgaśiśuṁ paśupatiṁ<br />
			haraṁ śaśidhanañjayapataṅganayanaṁ paracidambaranaṭaṁ hṛdi bhaja ॥
		</p>
	</div>
	<div>
		<p>
			anantanavaratnavilasatkaṭakakiṅkiṇijhalañjhalajhalañjhalaravaṁ<br />
			mukundavidhihastagatamaddalalayadhvanidhimiddhimitanartanapadam ।<br />
			śakuntarathabarhirathanandimukhadantimukhabhṛṅgiriṭisaṅghanikaṭaṁ <br />
			sanandasanakapramukhavanditapadaṁ paracidambaranaṭaṁ hṛdi bhaja ॥
		</p>
	</div>
	<div>
		<p>
			anantamahimaṁ tridaśavandyacaraṇaṁ munihṛdantaravasantamamalaṁ <br />
			kabandhaviyadindvavanigandhavahavahnimukhabandhuravimañjuvapuṣam ।<br />
			anantavibhavaṁ trijagadantaramaṇiṁ trinayanaṁ tripurakhaṇḍanaparaṁ<br />
			sanandamunivanditapadaṁ sakaruṇaṁ paracidambaranaṭaṁ hṛdi bhaja ॥
		</p>
	</div>
	<div>
		<p>
			acintyamalivṛndarucibandhuragalasphuritakundanikurumbadhavalaṁ<br />
			mukundasuravṛndabalahantṛkṛtavandanalasantamahikuṇḍaladharam ।<br />
			akampamanukampitaraviṁ sujanamaṅgalanidhiṁ gajaharaṁ paśupatiṁ <br />
			dhanañjayanutaṁ praṇatarañjanaparaṁ paracidambaranaṭaṁ hṛdi bhaja ॥
		</p>
	</div>
	<div>
		<p>
			paraṁ suravaraṁ puraharaṁ paśupatiṁ janitadantimukhaṣaṇmukhamamuṁ<br />
			mṛḍaṁ kanakapiṅgalajaṭaṁ sanakapaṅkajaraviṁ sumanasaṁ himarucim ।<br />
			asaṅgamanasaṁ jaladhijanmagaralaṁ kavalayantamatulaṁ guṇanidhiṁ <br />
			sanandavaradaṁ śamitaminduvaradaṁ paracidambaranaṭaṁ hṛdi bhaja ॥
		</p>
	</div>
	<div>
		<p>
			ajaṁ kṣitirathaṁ bhujagapuṅgavaguṇaṁ kanakaśṛṅgidhanuṣaṁ karalasat -<br />
			kuraṅgapṛthuṭaṅkaparaśuṁ rucirakuṅkumaruciṁ ḍamarukañca dadhatam ।<br />
			mukundaviśikhaṁ navamadavandhyaphaladaṁ nigamavṛndaturagaṁ nirupamaṁ <br />
			sacaṇḍikamamuṁ jhaṭiti saṁhṛtapuraṁ paracidambaranaṭaṁ hṛdi bhaja ॥
		</p>
	</div>
	<div>
		<p>
			anaṅgaparipanthinamajaṁ kṣitidhurandharamalaṁ karuṇayantamakhilaṁ <br />
			jvalantamanalaṁ dadhatamantarakaripuṁ satatamindrasuravanditapadam ।<br />
			udañcadaravindakulabandhuśatabimbarucisaṁhatisugandhivapuṣaṁ<br />
			patañjalinutaṁ praṇavapañjaraśukaṁ paracidambaranaṭaṁ hṛdi bhaja ॥
		</p>
	</div>
	<div>
		<p>
			iti stavamamuṁ bhujagapuṅgavakṛtaṁ pratidinaṁ paṭhati yaḥ kṛtamukhaḥ <br />
			sadaḥprabhupadadvitayadarśanaphalaṁ sulalitaṁ caraṇaśṛṅgarahitam ।<br />
			saraḥprabhavasambhavaharitpatiharipramukhadivyanutaśaṅkarapadaṁ <br />
			sa gacchati paraṁ na tu janurjalanidhiṁ paramaduḥkhajanakaṁ duritadam ॥
		</p>
	</div>
</body>
</html>
