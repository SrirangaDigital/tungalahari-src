<!DOCTYPE html>
<html lang="en">
<head>
	<meta charset="utf-8">
	<link rel="stylesheet" href="../../../style/style.css">
</head>
<body>
	<h2>॥ ಗಣೇಶಾಷ್ಟಕಮ್ ॥</h2>
	<div>
		<p>
			ಸುತ್ರಾಮಪೂಜಿತಪವಿತ್ರಾಂಘ್ರಿಪದ್ಮಯುಗ ಪತ್ರಾರ್ಚಿತೇಭವದನ<br />
			ಮಿತ್ರಾಭ ಸಾಂಬಶಿವಪುತ್ರಾರಿವರ್ಗಕೃತವಿತ್ರಾಸ ವಿಘ್ನಹರಣ ।<br />
			ಛತ್ರಾಭಿಶೋಭಿತ ತನುತ್ರಾಭಿಭೂಷಿತ ಪರಿತ್ರಾಣದೀಕ್ಷಿತ ವಿಭೋ<br />
			ಶ್ರೋತ್ರಾಭಿರಾಮಗುಣ ಪಿತ್ರಾ ಸಮೋಽಸಿ ಭವ ಮತ್ತ್ರಾಣಕರ್ಮನಿರತಃ ॥
		</p>
	</div>
	<div>
		<p>
			ವಂದಾರುಭಕ್ತಜನಮಂದಾರ ಪಾದನತವೃಂದಾರಕಾರ್ಚಿತ ಮಹಾ-<br />
			ನಂದಾನುಷಂಗಕರ ನಿಂದಾಕರಾರಿಗಣಸಂದಾಹಕಾಬ್ಜಚರಣ ।<br />
			ಮಂದಾಕಿನೀಧರ ಮುಕುಂದಾಭಿನಂದಿತ ಸುಕಂದಾದಿಭಕ್ಷ್ಯರಸಿಕ<br />
			ವಂದಾಮಹೇ ಸುಲಭ ಶಂ ದಾತುಮರ್ಹಸಿ ಮರಂದಾನುರಂಜಿತ ವಿಭೋ ॥
		</p>
	</div>
	<div>
		<p>
			ಪಾಪಾಪನೋದಕರ ಶಾಪಾಯುಧೇಡ್ಯ ಭವತಾಪಾರ್ತಶೋಕಹರಣ<br />
			ಶ್ರೀಪಾರ್ವತೀತನಯ ಕೋಪಾರ್ದಿತಾರಿಗಣ ಧೂಪಾದಿತೋಷ್ಯಹೃದಯ ।<br />
			ಭೂಪಾಲಮೌಲಿನತ ಗೋಪಾಲಪೂಜ್ಯ ಸುಮಚಾಪಾರಿಪೂರ್ವತನಯ<br />
			ರೂಪಾದಿಮೋಹಕರದೀಪಾರ್ಚಿಷಶ್ಶಲಭಮಾಪಾಲಯೈನಮಧುನಾ ॥
		</p>
	</div>
	<div>
		<p>
			ಹಾಲಾಹಲಾಶಿಸುತ ಮಾಲಾವಿಭೂಷಿತ ಸುಶೀಲಾವನೈಕನಿರತ<br />
			ಶ್ರೀಲಾಭಕಾರಕ ವಿನೀಲಾಲಿವೃಂದಕೃತಕೋಲಾಹಲಾರವ ವಿಭೋ ।<br />
			ಲೀಲಾತಿತುಷ್ಟ ವರಶೈಲಾತ್ಮಜಾಂಕಧೃತ ಬಾಲಾಖುವಾಹ ವಿಲಸತ್-<br />
			ಫಾಲಾಧುನಾ ದಲಯ ಕಾಲಾದ್ಭಯಂ ಮಹಿತವೇಲಾವಿಹೀನಕರುಣ ॥
		</p>
	</div>
	<div>
		<p>
			ಏಕಾಚ್ಛದಂತಮತಿಶೋಕಾತುರಾಂಘ್ರಿನತಲೋಕಾವನೈಕನಿರತಂ <br />
			ನಾಕಾಲಯಸ್ತುತಮನೇಕಾಯುಧಂ ವಿವಿಧಶಾಕಾದನಂ ಸುಖಕರಮ್ ।<br />
			ಶ್ರೀಕಾಂತಪೂಜ್ಯಮರಿಹಾಕಾರಕಾರಮತಿಭಾಕಾರಿಣಂ ಕರಿಮುಖಂ <br />
			ರಾಕಾಸುಧಾಂಶುಲಸದಾಕಾರಮಾಶು ನಮ ಮಾ ಕಾಮನಾಸ್ತು ಚ ಪರಾ ॥
		</p>
	</div>
	<div>
		<p>
			ಅಂಭೋಜನಾಭನುತಮಂಭೋಜತುಲ್ಯಪದಮಂಭೋಜಜಾತವಿನುತಂ <br />
			ದಂಭೋಲಿಧಾರಿನುತಕುಂಭೋದ್ಭವಾರ್ಚ್ಯಚರಣಾಂಭೋಜಯುಗ್ಮಮತುಲಮ್ ।<br />
			ಅಂಭೋದವತ್ಸುಖಕರಂ ಭೋಗಿಭೂಷಮನಿಶಂ ಭೋಗದಂ ಪ್ರಣಮತಾಂ<br />
			ಸ್ತಂಭೋರುಶುಂಡಮತುಲಾಂಭೋಧಿತುಲ್ಯಕೃಪಶಂಭೋಃ ಸುತಂ ಪ್ರಣಮತ ॥
		</p>
	</div>
	<div>
		<p>
			ಆಶಾವಿಧಾನಪಟುಮೀಶಾತ್ಮಜಂ ಸುರಗಣೇಶಾರ್ಚಿತಾಂಘ್ರಿಯುಗಲಂ <br />
			ಪಾಶಾನ್ವಿತಂ ಸಕಲಪಾಶಾದಿಬಂಧಹರಮಾಶಾಪತೀಡಿತಗುಣಮ್ ।<br />
			ಧೀಶಾಂತಿದಂ ಹೃದಯ ಕೋಶಾಂತರೇಣ ಭವನಾಶಾಯ ಧಾರಯ ವಿಭುಂ <br />
			ಕ್ಲೇಶಾಪಹಂ ಸಕಲದೇಶಾರ್ಚಿತಂ ಸುಲಭಮೀಶಾನಮಿಕ್ಷುರಸಿಕಮ್ ॥
		</p>
	</div>
	<div>
		<p>
			ಧೀರತಿಧೀರ ಫಲಸಾರಾದನಾತಿಬಲ ಘೋರಾರಿವರ್ಗಭಯದ<br />
			ಶೂರಾಗ್ರಜಾತ ಭವಭಾರಾವಮೋಚನದ ವೀರಾಗ್ರಗಣ್ಯ ಸುಮುಖ ।<br />
			ಮಾರಾಶುಗಾರ್ತಿಕರಧಾರಾಭಯಾಪಹರ ತಾರಾಪ್ರಿಯಾಂಚಿತ ಕೃಪಾ-<br />
			ವಾರಾಂನಿಧೇ ಧವಲಹಾರಾದ್ಯ ಪಾಹಿ ಮದನೀರಾಢ್ಯ ಪಾದವಿನತಮ್ ॥
		</p>
	</div>
</body>
</html>
