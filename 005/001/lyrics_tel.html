<!DOCTYPE html>
<html lang="en">
<head>
	<meta charset="utf-8">
	<link rel="stylesheet" href="../../../style/style.css">
</head>
<body>
	<h2>॥ గణేశాష్టకమ్ ॥</h2>
	<div>
		<p>
			సుత్రామపూజితపవిత్రాంఘ్రిపద్మయుగ పత్రార్చితేభవదన<br />
			మిత్రాభ సాంబశివపుత్రారివర్గకృతవిత్రాస విఘ్నహరణ ।<br />
			ఛత్రాభిశోభిత తనుత్రాభిభూషిత పరిత్రాణదీక్షిత విభో<br />
			శ్రోత్రాభిరామగుణ పిత్రా సమోఽసి భవ మత్త్రాణకర్మనిరతః ॥
		</p>
	</div>
	<div>
		<p>
			వందారుభక్తజనమందార పాదనతవృందారకార్చిత మహా-<br />
			నందానుషంగకర నిందాకరారిగణసందాహకాబ్జచరణ ।<br />
			మందాకినీధర ముకుందాభినందిత సుకందాదిభక్ష్యరసిక<br />
			వందామహే సులభ శం దాతుమర్హసి మరందానురంజిత విభో ॥
		</p>
	</div>
	<div>
		<p>
			పాపాపనోదకర శాపాయుధేడ్య భవతాపార్తశోకహరణ<br />
			శ్రీపార్వతీతనయ కోపార్దితారిగణ ధూపాదితోష్యహృదయ ।<br />
			భూపాలమౌలినత గోపాలపూజ్య సుమచాపారిపూర్వతనయ<br />
			రూపాదిమోహకరదీపార్చిషశ్శలభమాపాలయైనమధునా ॥
		</p>
	</div>
	<div>
		<p>
			హాలాహలాశిసుత మాలావిభూషిత సుశీలావనైకనిరత<br />
			శ్రీలాభకారక వినీలాలివృందకృతకోలాహలారవ విభో ।<br />
			లీలాతితుష్ట వరశైలాత్మజాంకధృత బాలాఖువాహ విలసత్-<br />
			ఫాలాధునా దలయ కాలాద్భయం మహితవేలావిహీనకరుణ ॥
		</p>
	</div>
	<div>
		<p>
			ఏకాచ్ఛదంతమతిశోకాతురాంఘ్రినతలోకావనైకనిరతం <br />
			నాకాలయస్తుతమనేకాయుధం వివిధశాకాదనం సుఖకరమ్ ।<br />
			శ్రీకాంతపూజ్యమరిహాకారకారమతిభాకారిణం కరిముఖం <br />
			రాకాసుధాంశులసదాకారమాశు నమ మా కామనాస్తు చ పరా ॥
		</p>
	</div>
	<div>
		<p>
			అంభోజనాభనుతమంభోజతుల్యపదమంభోజజాతవినుతం <br />
			దంభోలిధారినుతకుంభోద్భవార్చ్యచరణాంభోజయుగ్మమతులమ్ ।<br />
			అంభోదవత్సుఖకరం భోగిభూషమనిశం భోగదం ప్రణమతాం<br />
			స్తంభోరుశుండమతులాంభోధితుల్యకృపశంభోః సుతం ప్రణమత ॥
		</p>
	</div>
	<div>
		<p>
			ఆశావిధానపటుమీశాత్మజం సురగణేశార్చితాంఘ్రియుగలం <br />
			పాశాన్వితం సకలపాశాదిబంధహరమాశాపతీడితగుణమ్ ।<br />
			ధీశాంతిదం హృదయ కోశాంతరేణ భవనాశాయ ధారయ విభుం <br />
			క్లేశాపహం సకలదేశార్చితం సులభమీశానమిక్షురసికమ్ ॥
		</p>
	</div>
	<div>
		<p>
			ధీరతిధీర ఫలసారాదనాతిబల ఘోరారివర్గభయద<br />
			శూరాగ్రజాత భవభారావమోచనద వీరాగ్రగణ్య సుముఖ ।<br />
			మారాశుగార్తికరధారాభయాపహర తారాప్రియాంచిత కృపా-<br />
			వారాంనిధే ధవలహారాద్య పాహి మదనీరాఢ్య పాదవినతమ్ ॥
		</p>
	</div>
</body>
</html>
