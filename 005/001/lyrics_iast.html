<!DOCTYPE html>
<html lang="en">
<head>
	<meta charset="utf-8">
	<link rel="stylesheet" href="../../../style/style.css">
</head>
<body>
	<h2>॥ gaṇeśāṣṭakam ॥</h2>
	<div>
		<p>
			sutrāmapūjitapavitrāṅghripadmayuga patrārcitebhavadana<br />
			mitrābha sāmbaśivaputrārivargakṛtavitrāsa vighnaharaṇa ।<br />
			chatrābhiśobhita tanutrābhibhūṣita paritrāṇadīkṣita vibho<br />
			śrotrābhirāmaguṇa pitrā samo'si bhava mattrāṇakarmanirataḥ ॥
		</p>
	</div>
	<div>
		<p>
			vandārubhaktajanamandāra pādanatavṛndārakārcita mahā-<br />
			nandānuṣaṅgakara nindākarārigaṇasandāhakābjacaraṇa ।<br />
			mandākinīdhara mukundābhinandita sukandādibhakṣyarasika<br />
			vandāmahe sulabha śaṁ dātumarhasi marandānurañjita vibho ॥
		</p>
	</div>
	<div>
		<p>
			pāpāpanodakara śāpāyudheḍya bhavatāpārtaśokaharaṇa<br />
			śrīpārvatītanaya kopārditārigaṇa dhūpāditoṣyahṛdaya ।<br />
			bhūpālamaulinata gopālapūjya sumacāpāripūrvatanaya<br />
			rūpādimohakaradīpārciṣaśśalabhamāpālayainamadhunā ॥
		</p>
	</div>
	<div>
		<p>
			hālāhalāśisuta mālāvibhūṣita suśīlāvanaikanirata<br />
			śrīlābhakāraka vinīlālivṛndakṛtakolāhalārava vibho ।<br />
			līlātituṣṭa varaśailātmajāṅkadhṛta bālākhuvāha vilasat-<br />
			phālādhunā dalaya kālādbhayaṁ mahitavelāvihīnakaruṇa ॥
		</p>
	</div>
	<div>
		<p>
			ekācchadantamatiśokāturāṅghrinatalokāvanaikanirataṁ <br />
			nākālayastutamanekāyudhaṁ vividhaśākādanaṁ sukhakaram ।<br />
			śrīkāntapūjyamarihākārakāramatibhākāriṇaṁ karimukhaṁ <br />
			rākāsudhāṁśulasadākāramāśu nama mā kāmanāstu ca parā ॥
		</p>
	</div>
	<div>
		<p>
			ambhojanābhanutamambhojatulyapadamambhojajātavinutaṁ <br />
			dambholidhārinutakumbhodbhavārcyacaraṇāmbhojayugmamatulam ।<br />
			ambhodavatsukhakaraṁ bhogibhūṣamaniśaṁ bhogadaṁ praṇamatāṁ<br />
			stambhoruśuṇḍamatulāmbhodhitulyakṛpaśambhoḥ sutaṁ praṇamata ॥
		</p>
	</div>
	<div>
		<p>
			āśāvidhānapaṭumīśātmajaṁ suragaṇeśārcitāṅghriyugalaṁ <br />
			pāśānvitaṁ sakalapāśādibandhaharamāśāpatīḍitaguṇam ।<br />
			dhīśāntidaṁ hṛdaya kośāntareṇa bhavanāśāya dhāraya vibhuṁ <br />
			kleśāpahaṁ sakaladeśārcitaṁ sulabhamīśānamikṣurasikam ॥
		</p>
	</div>
	<div>
		<p>
			dhīratidhīra phalasārādanātibala ghorārivargabhayada<br />
			śūrāgrajāta bhavabhārāvamocanada vīrāgragaṇya sumukha ।<br />
			mārāśugārtikaradhārābhayāpahara tārāpriyāñcita kṛpā-<br />
			vārāṁnidhe dhavalahārādya pāhi madanīrāḍhya pādavinatam ॥
		</p>
	</div>
</body>
</html>
