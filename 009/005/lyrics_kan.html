<!DOCTYPE html>
<html lang="en">
<head>
	<meta charset="utf-8">
	<link rel="stylesheet" href="../../../style/style.css">
</head>
<body>
	<h2>॥ ನವರತ್ನಮಾಲಾ ॥</h2>
	<div>
		<p>
			ಲೋಕಂ ಸಮಸ್ತಮಪಿ ಮೋಹಮಹಾಂಧಕಾರ-<br />
			ನಶ್ಯದ್ದೃಶಂ ಭವಮಹಾಜಲಧೌ ಪತಂತಮ್ ।<br />
			ಸೋಕ್ತ್ಯಂಜನೇನ ಸಮಪಾಲಯದಾಶು ಯಃ ಸಃ <br />
			ದೃಗ್ಗೋಚರೋ ಭವತು ದೇಶಿಕರಾಣ್ಮಮಾಶು ॥ ೧ ॥
		</p>
	</div>
	<div>
		<p>
			ಪಾಷಂಡಮುಖ್ಯಮತಕುಂಭಿಷು ಕೇಸರೀಂದ್ರಃ<br />
			ಪಾಪಾಟವೀದವವಿಭಾವಸುರಾನತಾನಾಮ್ ।<br />
			ಅದ್ವೈತವಾರಿನಿಧಿಪೂರ್ಣಶಶೀ ಚ ಯಃ ಸಃ<br />
			ದೃಗ್ಗೋಚರೋ ಭವತು ದೇಶಿಕರಾಣ್ಮಮಾಶು ॥ ೨ ॥
		</p>
	</div>
	<div>
		<p>
			ಶಬ್ದಾದಿಮಾನ್ಹಿ ವಿಷಯಾನ್ವಿಷತುಲ್ಯಕಕ್ಷ್ಯಾ-<br />
			ನ್ಜ್ಞಾತ್ವಾಪಿ ತತ್ರ ಬಹುರಾಗವತೋ ಮಮಾಶು ।<br />
			ಪಾದಾನತಾಖಿಲಜನಸ್ಯ ವಿರಕ್ತಿದಾತಾ<br />
			ದೃಗ್ಗೋಚರೋ ಭವತು ದೇಶಿಕಸಾರ್ವಭೌಮಃ ॥ ೩ ॥
		</p>
	</div>
	<div>
		<p>
			ಶ್ರೀಮನ್ನೃಸಿಂಹಗುರುಪಾದಯುಗಾಬ್ಜಭೃಂಗಃ<br />
			ಸೀಮಾವಿಲಂಘಿಧಿಷಣೋಽಖಿಲಶಾಸ್ತ್ರವೇತ್ತಾ ।<br />
			ನಮ್ರಾಂತರಾಂಧ್ಯವಿನಿವಾರಣಚಂಡರಶ್ಮಿಃ<br />
			ದೃಗ್ಗೋಚರೋ ಭವತು ದೇಶಿಕರಾಣ್ಮಮಾಶು ॥ ೪ ॥
		</p>
	</div>
	<div>
		<p>
			ಕಾಮಾದಿಶ್ರೃಂಗಿಪರಿಭೇದನವಜ್ರಪಾಣಿಃ<br />
			ನಾಮಾವಧೂತನಿಖಿಲಾಘಚಯೋ ಮಹಸ್ವೀ ।<br />
			ಸಾಮಾದಿಶೀರ್ಷಪರಿಗೀತನಿಜಸ್ವರೂಪಃ<br />
			ದೃಗ್ಗೋಚರೋ ಭವತು ದೇಶಿಕರಾಣ್ಮಮಾಶು ॥ ೫ ॥
		</p>
	</div>
	<div>
		<p>
			ಆಶ್ರಾಮವಾಸಿವಟುಮೇಕಮಭಾಷಮಾಣಂ<br />
			ಸಂಭಾಷಮಾಣಮಕರೋತ್ತ್ವರಿತಂ ಕೃಪಾತಃ ।<br />
			ಶ್ರೀಶಂಕರಾರ್ಯ ಇವ ಯಃ ಸ ಹಿ ಹಸ್ತಧಾತ್ರೀಂ <br />
			ದೃಗ್ಗೋಚರೋ ಭವತು ದೇಶಿಕರಾಣ್ಮಮಾಶು ॥ ೬ ॥
		</p>
	</div>
	<div>
		<p>
			ವಿಪ್ರಂ ಹ್ಯಪಸ್ಮೃತಿಯುತಂ ಪ್ರಸಮೀಕ್ಷ್ಯ ತಸ್ಯ<br />
			ಮೂರ್ಧ್ನ್ಯಂಘ್ರಿಮಾದಧದಪಾರಕೃಪಾಂಬುರಾಶಿಃ ।<br />
			ಯೋ ದಕ್ಷಿಣಾಸ್ಯ ಇವ ರೋಗಮಪಾನುದತ್ತಂ<br />
			ದೃಗ್ಗೋಚರೋ ಭವತು ದೇಶಿಕರಾಣ್ಮಮಾಶು ॥ ೭ ॥
		</p>
	</div>
	<div>
		<p>
			ಊರ್ಧ್ವಸ್ಥಲಾನ್ನಿಪತಿತಾಂ ಗೃಹಗೋಧಿಕಾಂ ಯಃ<br />
			ತ್ಯಕ್ತಾಸುಮಾಶು ಕರಕಾಂಬುಕಣೇನ ಸಿಕ್ತ್ವಾ ।<br />
			ಸೋಽಜೀವಯಜ್ಜನಸಮಕ್ಷಮಮೇಯಶಕ್ತಿಃ<br />
			ದೃಗ್ಗೋಚರೋ ಭವತು ದೇಶಿಕರಾಣ್ಮಮಾಶು ॥ ೮ ॥
		</p>
	</div>
	<div>
		<p>
			ಮರ್ತ್ಯಾಚಿಕಿತ್ಸ್ಯಬಹುಕುಷ್ಠನಿಪೀಡಿತಂ ಯಃ<br />
			ವಿಪ್ರಂ ಹಿ ಕಂಚನ ತದಾಮಯಹೀನಮಾಶು ।<br />
			ಚಕ್ರೇ ಸ ದತ್ತ ಇವ ಕೇವಲಭಸ್ಮದಾನಾತ್ <br />
			ದೃಗ್ಗೋಚರೋ ಭವತು ದೇಶಿಕರಾಣ್ಮಮಾಶು ॥ ೯ ॥
		</p>
	</div>
</body>
</html>
