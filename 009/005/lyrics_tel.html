<!DOCTYPE html>
<html lang="en">
<head>
	<meta charset="utf-8">
	<link rel="stylesheet" href="../../../style/style.css">
</head>
<body>
	<h2>॥ నవరత్నమాలా ॥</h2>
	<div>
		<p>
			లోకం సమస్తమపి మోహమహాంధకార-<br />
			నశ్యద్దృశం భవమహాజలధౌ పతంతమ్ ।<br />
			సోక్త్యంజనేన సమపాలయదాశు యః సః <br />
			దృగ్గోచరో భవతు దేశికరాణ్మమాశు ॥ ౧ ॥
		</p>
	</div>
	<div>
		<p>
			పాషండముఖ్యమతకుంభిషు కేసరీంద్రః<br />
			పాపాటవీదవవిభావసురానతానామ్ ।<br />
			అద్వైతవారినిధిపూర్ణశశీ చ యః సః<br />
			దృగ్గోచరో భవతు దేశికరాణ్మమాశు ॥ ౨ ॥
		</p>
	</div>
	<div>
		<p>
			శబ్దాదిమాన్హి విషయాన్విషతుల్యకక్ష్యా-<br />
			న్జ్ఞాత్వాపి తత్ర బహురాగవతో మమాశు ।<br />
			పాదానతాఖిలజనస్య విరక్తిదాతా<br />
			దృగ్గోచరో భవతు దేశికసార్వభౌమః ॥ ౩ ॥
		</p>
	</div>
	<div>
		<p>
			శ్రీమన్నృసింహగురుపాదయుగాబ్జభృంగః<br />
			సీమావిలంఘిధిషణోఽఖిలశాస్త్రవేత్తా ।<br />
			నమ్రాంతరాంధ్యవినివారణచండరశ్మిః<br />
			దృగ్గోచరో భవతు దేశికరాణ్మమాశు ॥ ౪ ॥
		</p>
	</div>
	<div>
		<p>
			కామాదిశ్రృంగిపరిభేదనవజ్రపాణిః<br />
			నామావధూతనిఖిలాఘచయో మహస్వీ ।<br />
			సామాదిశీర్షపరిగీతనిజస్వరూపః<br />
			దృగ్గోచరో భవతు దేశికరాణ్మమాశు ॥ ౫ ॥
		</p>
	</div>
	<div>
		<p>
			ఆశ్రామవాసివటుమేకమభాషమాణం<br />
			సంభాషమాణమకరోత్త్వరితం కృపాతః ।<br />
			శ్రీశంకరార్య ఇవ యః స హి హస్తధాత్రీం <br />
			దృగ్గోచరో భవతు దేశికరాణ్మమాశు ॥ ౬ ॥
		</p>
	</div>
	<div>
		<p>
			విప్రం హ్యపస్మృతియుతం ప్రసమీక్ష్య తస్య<br />
			మూర్ధ్న్యంఘ్రిమాదధదపారకృపాంబురాశిః ।<br />
			యో దక్షిణాస్య ఇవ రోగమపానుదత్తం<br />
			దృగ్గోచరో భవతు దేశికరాణ్మమాశు ॥ ౭ ॥
		</p>
	</div>
	<div>
		<p>
			ఊర్ధ్వస్థలాన్నిపతితాం గృహగోధికాం యః<br />
			త్యక్తాసుమాశు కరకాంబుకణేన సిక్త్వా ।<br />
			సోఽజీవయజ్జనసమక్షమమేయశక్తిః<br />
			దృగ్గోచరో భవతు దేశికరాణ్మమాశు ॥ ౮ ॥
		</p>
	</div>
	<div>
		<p>
			మర్త్యాచికిత్స్యబహుకుష్ఠనిపీడితం యః<br />
			విప్రం హి కంచన తదామయహీనమాశు ।<br />
			చక్రే స దత్త ఇవ కేవలభస్మదానాత్ <br />
			దృగ్గోచరో భవతు దేశికరాణ్మమాశు ॥ ౯ ॥
		</p>
	</div>
</body>
</html>
