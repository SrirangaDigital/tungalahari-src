<!DOCTYPE html>
<html lang="en">
<head>
	<meta charset="utf-8">
	<link rel="stylesheet" href="../../../style/style.css">
</head>
<body>
	<h2>॥ ಗುರುಸುವರ್ಣಮಾಲಾಸ್ತೋತ್ರಮ್ ॥</h2>
	<div>
		<p>
			ಶ್ರೀಸತ್ಸಂವಿತ್ಸುಖಶಿವನೂತನನರಸಿಂಹನಾಮಗುರುವರ್ಯಮ್ ।<br />
			ಸಂಸಾರಸಿಂಧುತಾರಣನಾವಂ ಭಕ್ತಿಪ್ರದಂ ಸದಾ ವಂದೇ ॥ ೧ ॥
		</p>
	</div>
	<div>
		<p>
			ಶ್ರೀಕಂಠಪೂಜಕಂ ತಂ ಶ್ರೀವಿದ್ಯಾಕೀರ್ತಿದಾನಕಲ್ಪತರುಮ್ ।<br />
			ಶ್ರೀನಿರ್ಭರ್ತ್ಸಿತಭಾನುಂ ಶ್ರೀಶ್ರೃಂಗಗಿರೌ ವಸಂತಮಹಮೀಡೇ ॥ ೨ ॥
		</p>
	</div>
	<div>
		<p>
			ಸತ್ಯಂ ಜ್ಞಾನಮಿತೀಮೇ ಸರ್ವೇ ಘುಷ್ಯಂತಿ ಯಂ ಹಿ ವೇದಾಂತಾಃ ।<br />
			ಸದ್ಗುರುಮುಖಲಭ್ಯಂ ತಂಂ ಸತತಂ ಪ್ರಣಮಾಮಿ ಗುರುವರಂ ಭಕ್ತ್ಯಾ ॥ ೩ ॥
		</p>
	</div>
	<div>
		<p>
			ಚಿದಚಿದ್ದುಗ್ಧಜಲೇ ಯಃ ಚಿತ್ತತ್ರೋಟ್ಯಾ ವಿಭಜ್ಯ ಪರಹಂಸಃ ।<br />
			ಚಿತಮೇವಾಂಗೀಕುರುತೇ ಚಿತ್ತಾವಿಶುದ್ಧ್ಯೈ ದ್ವಿಜಾಗ್ರ್ಯಮೀಡೇ ತಮ್ ॥ ೪ ॥
		</p>
	</div>
	<div>
		<p>
			ಆಸೇಚನಕಮುಖಾಂಬುಜಮಾನಂದದಮಾಶು ಭಕ್ತಜನತಾಯಾಃ ।<br />
			ಆಕಂಠಪೂರ್ಣನತದಯಮಾತ್ಮಾರಾಮಂ ನಮಾಮಿ ಲೋಕಗುರುಮ್ ॥ ೫ ॥
		</p>
	</div>
	<div>
		<p>
			ನಂದನಶಾಖೀ ನಮತಾಂ ನಶ್ಯತಿ ಯದ್ದರ್ಶನಾದ್ಧಿ ಪಾಪೌಘಃ ।<br />
			ನಂದಿತವಿಶ್ವಜನಂ ತಂ ನಂದಂ ವಂದೇ ಸಮಾಪ್ತುಮಾಪೂರ್ವಮ್ ॥ ೬ ॥
		</p>
	</div>
	<div>
		<p>
			ದರಹಾಸದೀಪ್ತವಕ್ತ್ರಂ ದಂತಿವರೇಣ್ಯೇ ನಿವಿಷ್ಟಚಿತ್ತಂ ತಮ್ ।<br />
			ದಮಶಮಮುಖಗುಣದಾನೇ ದಕ್ಷಂ ಪ್ರಣಮಾಮಿ ಶೋಕವಿಚ್ಛಿತ್ತ್ಯೈ ॥ ೭ ॥
		</p>
	</div>
	<div>
		<p>
			ಶಿವದೋ ಭಕ್ತಜನಾನಾಂ ಶಿವರೂಪೋ ಹಸ್ತನಿರ್ಜಿತಪಲಾಶಃ ।<br />
			ಶಿಥಿಲಯತು ಭವಪಾಶಂ ಶಿರಸಾ ವೇದಸ್ಯ ಗೀತನಿಜರೂಪಃ ॥ ೮ ॥
		</p>
	</div>
	<div>
		<p>
			ವಾರಣಗಮನಂ ಭವಭಯವಾರಣಮಾನಂದಬೋಧಘನಮ್ ।<br />
			ವಾತಾದಿಭೂತರೂಪಂ ವಾಜಿಗಜೈರ್ಬಿರುದವಂತಮಹಮೀಡೇ ॥ ೯ ॥
		</p>
	</div>
	<div>
		<p>
			ಭಿಕ್ಷುಕವರಸಂಪೂಜ್ಯಂ ಭಿಷಜಂ ಸಂಸಾರದುಃಖರೋಗಸ್ಯ ।<br />
			ಭೀನಯಯುತೋಽಹಮೀಡ್ಯಂ ಭಿಕ್ಷಾಂ ಯಾಚೇ ವಿಶುದ್ಧವಿದ್ಯಾಯಾಃ ॥ ೧೦ ॥
		</p>
	</div>
	<div>
		<p>
			ನಖಕಂತಿರಕ್ತಮಾಲಂ ನಗಸ್ಥಿರಂ ಮನ್ಮಥಸ್ಯ ಜೇತಾರಮ್ ।<br />
			ನವನೀತಹೃದಯಮನಿಶಂ ನಮಾಮಿ ಗುರುರಾಜಮಾಶು ಮೋಕ್ಷಾಯ ॥ ೧೧ ॥
		</p>
	</div>
	<div>
		<p>
			ವಶ್ಯೀಕೃತಸರ್ವಾಕ್ಷಂ ವಾಚಸ್ಪತಿಗರ್ವಹಾರಿವಾಚಾಲಿಮ್ ।<br />
			ವಶ್ಯಂ ಭಕ್ತಜನಾನಾಂ ವಟತರುಹಿತರೂಪಸದ್ಗುರುಂ ವಂದೇ ॥ ೧೨ ॥
		</p>
	</div>
	<div>
		<p>
			ನೃಹರಿಗುರುಸಕ್ತಚಿತ್ತೋ ನೃವರಪಶುಪ್ರಭೃತಿಸರ್ವವಸ್ತುಸಮಃ ।<br />
			ನೃಪವಂದಿಪಾದಾಬ್ಜೋ ನೃತ್ಯತು ಗುರುರಾಣ್ಮದೀಯಚಿತ್ತಾಬ್ಜೇ ॥ ೧೩ ॥
		</p>
	</div>
	<div>
		<p>
			ಸಿಂಹಂ ದ್ವೈತಿಮದೇಭೇ ಸಿತಮಾತನ್ವಾನಮಂತರಂ ನಮತಾತ್ ।<br />
			ಸಿಂದೂರಾರುಣಚೇಲಂ ಸಿತಚಾಮರವೀಜಿತಂ ಗುರುಂ ವಂದೇ ॥ ೧೪ ॥
		</p>
	</div>
	<div>
		<p>
			ಹರಿದಷ್ಟಭರಿತಕೀರ್ತಿಂ ಹಂತಾರಂ ಸರ್ವಲೋಕಹೃತ್ತಮಸಃ ।<br />
			ಹಂಸಂ ಪರಪದಪೂರ್ವಂ ಹರಂತಮೀಡೇ ಸಮಸ್ತಚಕ್ರಾರ್ತಿಮ್ ॥ ೧೫ ॥
		</p>
	</div>
	<div>
		<p>
			ಭಾರತಿನರಸಿಂಹಗುರೋ ಭಾಜನಮೇನಂ ಭವತ್ಕಟಾಕ್ಷಸ್ಯ ।<br />
			ಭಾವಿನಮಪಿ ಕುರುಷೇ ನ ಹಿ ಭಾರತಿ ಲೋಕಸ್ಯ ಖಲು ದಯಾದೃಷ್ಟೇ ॥ ೧೬ ॥
		</p>
	</div>
	<div>
		<p>
			ರದರವಿನಿರ್ಜಿತಕುಂದಂ ರಮ್ಯಾ ವಾಚಃ ಪ್ರಸಾರಯಂತಮಹಮ್ ।<br />
			ರಕ್ಷತಮೀಡೇ ಜಗತಾಂ ರಜಸ್ತಮೋಹೀನಮಾಶು ಮಾಂ ತನುತಾಮ್ ॥ ೧೭ ॥
		</p>
	</div>
	<div>
		<p>
			ತೀವ್ರತಪಾ ಗುರುಚರಣೋ ತೀರಂ ಯೋ ನಯತಿ ಸಂಸೃತೌ ಮಗ್ನಾನ್ ।<br />
			ತೀವ್ರಾಜ್ಞಾನಮಯಂ ಮಾಂ ತೀರ್ಥೇಶೋ ಜ್ಞಾನವಂತಮಾತನುತಾಮ್ ॥ ೧೮ ॥
		</p>
	</div>
	<div>
		<p>
			ಪಾತಕವಹ್ನಿಜಲಂ ಯಃ ಪಾಮರವಿದ್ವತ್ಸಮಾನದೃಷ್ಟಿಶ್ಚ ।<br />
			ಪಾವಯಿತಾ ಲೋಕಾನಾಂ ಪಾತು ಗುರುಃ ಸರ್ವದಾ ಸಮಸ್ತಾನ್ನಃ ॥ ೧೯ ॥
		</p>
	</div>
	<div>
		<p>
			ತುಹಿನಾಂಶುಸದೃಶಕಾಂತಿಃ ತುಚ್ಛಂ ವಿಶ್ವಂ ವಿಲೋಕಯನ್ಯೋಗೀ ।<br />
			ತುಲನಾರಹಿತಃ ಶೀಘ್ರಂ ತುಷ್ಟಿಂ ಮಹ್ಯಂ ದದಾತು ಗುರುವರ್ಯಃ ॥ ೨೦ ॥
		</p>
	</div>
	<div>
		<p>
			ಶ್ರೀಗುರುಶಿಷ್ಯಾನ್ಯತಮಃ ಕಶ್ಚನ ಭಕ್ತಃ ಸುಭಕ್ತಿಸಂಯುಕ್ತಃ ।<br />
			ಶ್ಲೋಕಾಲೀನ್ ಶ್ರೀದೇಶಿಕಪದಾಬ್ಜಯುಗ್ಮೇ ಸಮಾರ್ಪಯತ್ ॥ ೨೧ ॥
		</p>
	</div>
</body>
</html>
