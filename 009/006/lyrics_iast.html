<!DOCTYPE html>
<html lang="en">
<head>
	<meta charset="utf-8">
	<link rel="stylesheet" href="../../../style/style.css">
</head>
<body>
	<h2>॥ gurusuvarṇamālāstotram ॥</h2>
	<div>
		<p>
			śrīsatsaṁvitsukhaśivanūtananarasiṁhanāmaguruvaryam ।<br />
			saṁsārasindhutāraṇanāvaṁ bhaktipradaṁ sadā vande ॥ 1 ॥
		</p>
	</div>
	<div>
		<p>
			śrīkaṇṭhapūjakaṁ taṁ śrīvidyākīrtidānakalpatarum ।<br />
			śrīnirbhartsitabhānuṁ śrīśrṛṅgagirau vasantamahamīḍe ॥ 2 ॥
		</p>
	</div>
	<div>
		<p>
			satyaṁ jñānamitīme sarve ghuṣyanti yaṁ hi vedāntāḥ ।<br />
			sadgurumukhalabhyaṁ taṁṁ satataṁ praṇamāmi guruvaraṁ bhaktyā ॥ 3 ॥
		</p>
	</div>
	<div>
		<p>
			cidaciddugdhajale yaḥ cittatroṭyā vibhajya parahaṁsaḥ ।<br />
			citamevāṅgīkurute cittāviśuddhyai dvijāgryamīḍe tam ॥ 4 ॥
		</p>
	</div>
	<div>
		<p>
			āsecanakamukhāmbujamānandadamāśu bhaktajanatāyāḥ ।<br />
			ākaṇṭhapūrṇanatadayamātmārāmaṁ namāmi lokagurum ॥ 5 ॥
		</p>
	</div>
	<div>
		<p>
			nandanaśākhī namatāṁ naśyati yaddarśanāddhi pāpaughaḥ ।<br />
			nanditaviśvajanaṁ taṁ nandaṁ vande samāptumāpūrvam ॥ 6 ॥
		</p>
	</div>
	<div>
		<p>
			darahāsadīptavaktraṁ dantivareṇye niviṣṭacittaṁ tam ।<br />
			damaśamamukhaguṇadāne dakṣaṁ praṇamāmi śokavicchittyai ॥ 7 ॥
		</p>
	</div>
	<div>
		<p>
			śivado bhaktajanānāṁ śivarūpo hastanirjitapalāśaḥ ।<br />
			śithilayatu bhavapāśaṁ śirasā vedasya gītanijarūpaḥ ॥ 8 ॥
		</p>
	</div>
	<div>
		<p>
			vāraṇagamanaṁ bhavabhayavāraṇamānandabodhaghanam ।<br />
			vātādibhūtarūpaṁ vājigajairbirudavantamahamīḍe ॥ 9 ॥
		</p>
	</div>
	<div>
		<p>
			bhikṣukavarasaṁpūjyaṁ bhiṣajaṁ saṁsāraduḥkharogasya ।<br />
			bhīnayayuto'hamīḍyaṁ bhikṣāṁ yāce viśuddhavidyāyāḥ ॥ 10 ॥
		</p>
	</div>
	<div>
		<p>
			nakhakantiraktamālaṁ nagasthiraṁ manmathasya jetāram ।<br />
			navanītahṛdayamaniśaṁ namāmi gururājamāśu mokṣāya ॥ 11 ॥
		</p>
	</div>
	<div>
		<p>
			vaśyīkṛtasarvākṣaṁ vācaspatigarvahārivācālim ।<br />
			vaśyaṁ bhaktajanānāṁ vaṭataruhitarūpasadguruṁ vande ॥ 12 ॥
		</p>
	</div>
	<div>
		<p>
			nṛharigurusaktacitto nṛvarapaśuprabhṛtisarvavastusamaḥ ।<br />
			nṛpavandipādābjo nṛtyatu gururāṇmadīyacittābje ॥ 13 ॥
		</p>
	</div>
	<div>
		<p>
			siṁhaṁ dvaitimadebhe sitamātanvānamantaraṁ namatāt ।<br />
			sindūrāruṇacelaṁ sitacāmaravījitaṁ guruṁ vande ॥ 14 ॥
		</p>
	</div>
	<div>
		<p>
			haridaṣṭabharitakīrtiṁ hantāraṁ sarvalokahṛttamasaḥ ।<br />
			haṁsaṁ parapadapūrvaṁ harantamīḍe samastacakrārtim ॥ 15 ॥
		</p>
	</div>
	<div>
		<p>
			bhāratinarasiṁhaguro bhājanamenaṁ bhavatkaṭākṣasya ।<br />
			bhāvinamapi kuruṣe na hi bhārati lokasya khalu dayādṛṣṭe ॥ 16 ॥
		</p>
	</div>
	<div>
		<p>
			radaravinirjitakundaṁ ramyā vācaḥ prasārayantamaham ।<br />
			rakṣatamīḍe jagatāṁ rajastamohīnamāśu māṁ tanutām ॥ 17 ॥
		</p>
	</div>
	<div>
		<p>
			tīvratapā gurucaraṇo tīraṁ yo nayati saṁsṛtau magnān ।<br />
			tīvrājñānamayaṁ māṁ tīrtheśo jñānavantamātanutām ॥ 18 ॥
		</p>
	</div>
	<div>
		<p>
			pātakavahnijalaṁ yaḥ pāmaravidvatsamānadṛṣṭiśca ।<br />
			pāvayitā lokānāṁ pātu guruḥ sarvadā samastānnaḥ ॥ 19 ॥
		</p>
	</div>
	<div>
		<p>
			tuhināṁśusadṛśakāntiḥ tucchaṁ viśvaṁ vilokayanyogī ।<br />
			tulanārahitaḥ śīghraṁ tuṣṭiṁ mahyaṁ dadātu guruvaryaḥ ॥ 20 ॥
		</p>
	</div>
	<div>
		<p>
			śrīguruśiṣyānyatamaḥ kaścana bhaktaḥ subhaktisaṁyuktaḥ ।<br />
			ślokālīn śrīdeśikapadābjayugme samārpayat ॥ 21 ॥
		</p>
	</div>
</body>
</html>
