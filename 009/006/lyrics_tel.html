<!DOCTYPE html>
<html lang="en">
<head>
	<meta charset="utf-8">
	<link rel="stylesheet" href="../../../style/style.css">
</head>
<body>
	<h2>॥ గురుసువర్ణమాలాస్తోత్రమ్ ॥</h2>
	<div>
		<p>
			శ్రీసత్సంవిత్సుఖశివనూతననరసింహనామగురువర్యమ్ ।<br />
			సంసారసింధుతారణనావం భక్తిప్రదం సదా వందే ॥ ౧ ॥
		</p>
	</div>
	<div>
		<p>
			శ్రీకంఠపూజకం తం శ్రీవిద్యాకీర్తిదానకల్పతరుమ్ ।<br />
			శ్రీనిర్భర్త్సితభానుం శ్రీశ్రృంగగిరౌ వసంతమహమీడే ॥ ౨ ॥
		</p>
	</div>
	<div>
		<p>
			సత్యం జ్ఞానమితీమే సర్వే ఘుష్యంతి యం హి వేదాంతాః ।<br />
			సద్గురుముఖలభ్యం తంం సతతం ప్రణమామి గురువరం భక్త్యా ॥ ౩ ॥
		</p>
	</div>
	<div>
		<p>
			చిదచిద్దుగ్ధజలే యః చిత్తత్రోట్యా విభజ్య పరహంసః ।<br />
			చితమేవాంగీకురుతే చిత్తావిశుద్ధ్యై ద్విజాగ్ర్యమీడే తమ్ ॥ ౪ ॥
		</p>
	</div>
	<div>
		<p>
			ఆసేచనకముఖాంబుజమానందదమాశు భక్తజనతాయాః ।<br />
			ఆకంఠపూర్ణనతదయమాత్మారామం నమామి లోకగురుమ్ ॥ ౫ ॥
		</p>
	</div>
	<div>
		<p>
			నందనశాఖీ నమతాం నశ్యతి యద్దర్శనాద్ధి పాపౌఘః ।<br />
			నందితవిశ్వజనం తం నందం వందే సమాప్తుమాపూర్వమ్ ॥ ౬ ॥
		</p>
	</div>
	<div>
		<p>
			దరహాసదీప్తవక్త్రం దంతివరేణ్యే నివిష్టచిత్తం తమ్ ।<br />
			దమశమముఖగుణదానే దక్షం ప్రణమామి శోకవిచ్ఛిత్త్యై ॥ ౭ ॥
		</p>
	</div>
	<div>
		<p>
			శివదో భక్తజనానాం శివరూపో హస్తనిర్జితపలాశః ।<br />
			శిథిలయతు భవపాశం శిరసా వేదస్య గీతనిజరూపః ॥ ౮ ॥
		</p>
	</div>
	<div>
		<p>
			వారణగమనం భవభయవారణమానందబోధఘనమ్ ।<br />
			వాతాదిభూతరూపం వాజిగజైర్బిరుదవంతమహమీడే ॥ ౯ ॥
		</p>
	</div>
	<div>
		<p>
			భిక్షుకవరసంపూజ్యం భిషజం సంసారదుఃఖరోగస్య ।<br />
			భీనయయుతోఽహమీడ్యం భిక్షాం యాచే విశుద్ధవిద్యాయాః ॥ ౧౦ ॥
		</p>
	</div>
	<div>
		<p>
			నఖకంతిరక్తమాలం నగస్థిరం మన్మథస్య జేతారమ్ ।<br />
			నవనీతహృదయమనిశం నమామి గురురాజమాశు మోక్షాయ ॥ ౧౧ ॥
		</p>
	</div>
	<div>
		<p>
			వశ్యీకృతసర్వాక్షం వాచస్పతిగర్వహారివాచాలిమ్ ।<br />
			వశ్యం భక్తజనానాం వటతరుహితరూపసద్గురుం వందే ॥ ౧౨ ॥
		</p>
	</div>
	<div>
		<p>
			నృహరిగురుసక్తచిత్తో నృవరపశుప్రభృతిసర్వవస్తుసమః ।<br />
			నృపవందిపాదాబ్జో నృత్యతు గురురాణ్మదీయచిత్తాబ్జే ॥ ౧౩ ॥
		</p>
	</div>
	<div>
		<p>
			సింహం ద్వైతిమదేభే సితమాతన్వానమంతరం నమతాత్ ।<br />
			సిందూరారుణచేలం సితచామరవీజితం గురుం వందే ॥ ౧౪ ॥
		</p>
	</div>
	<div>
		<p>
			హరిదష్టభరితకీర్తిం హంతారం సర్వలోకహృత్తమసః ।<br />
			హంసం పరపదపూర్వం హరంతమీడే సమస్తచక్రార్తిమ్ ॥ ౧౫ ॥
		</p>
	</div>
	<div>
		<p>
			భారతినరసింహగురో భాజనమేనం భవత్కటాక్షస్య ।<br />
			భావినమపి కురుషే న హి భారతి లోకస్య ఖలు దయాదృష్టే ॥ ౧౬ ॥
		</p>
	</div>
	<div>
		<p>
			రదరవినిర్జితకుందం రమ్యా వాచః ప్రసారయంతమహమ్ ।<br />
			రక్షతమీడే జగతాం రజస్తమోహీనమాశు మాం తనుతామ్ ॥ ౧౭ ॥
		</p>
	</div>
	<div>
		<p>
			తీవ్రతపా గురుచరణో తీరం యో నయతి సంసృతౌ మగ్నాన్ ।<br />
			తీవ్రాజ్ఞానమయం మాం తీర్థేశో జ్ఞానవంతమాతనుతామ్ ॥ ౧౮ ॥
		</p>
	</div>
	<div>
		<p>
			పాతకవహ్నిజలం యః పామరవిద్వత్సమానదృష్టిశ్చ ।<br />
			పావయితా లోకానాం పాతు గురుః సర్వదా సమస్తాన్నః ॥ ౧౯ ॥
		</p>
	</div>
	<div>
		<p>
			తుహినాంశుసదృశకాంతిః తుచ్ఛం విశ్వం విలోకయన్యోగీ ।<br />
			తులనారహితః శీఘ్రం తుష్టిం మహ్యం దదాతు గురువర్యః ॥ ౨౦ ॥
		</p>
	</div>
	<div>
		<p>
			శ్రీగురుశిష్యాన్యతమః కశ్చన భక్తః సుభక్తిసంయుక్తః ।<br />
			శ్లోకాలీన్ శ్రీదేశికపదాబ్జయుగ్మే సమార్పయత్ ॥ ౨౧ ॥
		</p>
	</div>
</body>
</html>
