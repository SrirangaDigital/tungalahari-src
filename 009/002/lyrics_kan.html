<!DOCTYPE html>
<html lang="en">
<head>
	<meta charset="utf-8">
	<link rel="stylesheet" href="../../../style/style.css">
</head>
<body>
	<h2>॥ ದೇಶಿಕೋತ್ಕರ್ಷಮಂಜರೀ ॥</h2>
	<div>
		<p>
			ಯದ್ವಕ್ತ್ರಾಬ್ಜನಿರೀಕ್ಷಣಾದನುಪಮಃ ಪಾಪೀ ಭವೇದ್ಧಾರ್ಮಿಕೋ<br />
			ಯದ್ವಾಚಾಮೃತಸೇಚನಾದಪಿ ಜಡಃ ಸ್ಯಾತ್ತತ್ತ್ವಬೋಧೇ ಗುರುಃ ।<br />
			ಯತ್ಸಾಂನಿಧ್ಯಬಲಾದಿಯಂ ವಸುಮತೀ ಚಾಭೂತ್ಸತಾಮಾಸ್ಪದಂ<br />
			ಸ ಸ್ವಾಮೀ ಮಮ ದೇಶಿಕಸ್ತದಿತರೋ ನಾಮ್ನಾಽಪಿ ನಾಮ್ನಾಯತೇ ॥
		</p>
	</div>
	<div>
		<p>
			ಯೋ ಬಾಲ್ಯೇ ವಿಧಿವದ್ವಿಧೂಯ ಕುತುಕಾತ್ಕರ್ಮಾಣಿ ಕರ್ಮಂದಿರಾಟ್<br />
			ಭೂತ್ವಾ ದ್ರಾಕ್ಸಮತೀತರನ್ನತಜನಾನ್ಸಂಸಾರವಾರಾನಿಧಿಮ್ ।<br />
			ಯಸ್ಯಾಸೀತ್ಕರುಣಾವಿಶೇಷಮನಿಶಂ ಪ್ರಾಣಿಷ್ವಶೇಷೇಷ್ವಿಹ<br />
			ಸ ಸ್ವಾಮೀ ಮಮ ದೇಶಿಕಸ್ತದಿತರೋ ನಾಮ್ನಾಽಪಿ ನಾಮ್ನಾಯತೇ ॥
		</p>
	</div>
	<div>
		<p>
			ಯಃಸ್ವಾನುಗ್ರಹಕಾಂಕ್ಷಯಾ ನಿಜಪದಾಂಭೋಜಾತಯುಗ್ಮಂ ಮುದಾ<br />
			ಸಂಪ್ರಾಪ್ತಾನ್ವಿವಿಧಾರ್ತಿಪೀಡಿತಜನಾನ್ಪ್ರೀತ್ಯಾಽನುಗೃಹ್ಣನ್ಸ್ಥಿತಃ ।<br />
			ಯದ್ವಕ್ತ್ರಂ ನತಕಷ್ಟಬೋಧಸಮಯೇ ಶುಷ್ಕಂ ಭವೇದಂಜಸಾ<br />
			ಸ ಸ್ವಾಮೀ ಮಮ ದೇಶಿಕಸ್ತದಿತರೋ ನಾಮ್ನಾಽಪಿ ನಾಮ್ನಾಯತೇ ॥
		</p>
	</div>
	<div>
		<p>
			ಭಕ್ತಿರ್ಯಸ್ಯ ಗುರೌ ನಿತಾಂತಮಭವದ್ಯಸ್ಯಾಃ ಪ್ರಭಾವಾತ್ಸದಾ <br />
			ಸಂತುಷ್ಟಃ ಸ್ವಸಮೀಪಮಾಗತವತಸ್ತುಷ್ಟಾಂತರಂಗಾನ್ವ್ಯಧಾತ್ ।<br />
			ಯಸ್ಯಾಸೀಚ್ಚ ದೃಢಾ ಮತಿಃ ಶ್ರುತಿತತೌ ತನ್ಮಾರ್ಗಸಂರಕ್ಷಣೇ <br />
			ಸ ಸ್ವಾಮೀ ಮಮ ದೇಶಿಕಸ್ತದಿತರೋ ನಾಮ್ನಾಽಪಿ ನಾಮ್ನಾಯತೇ ॥
		</p>
	</div>
	<div>
		<p>
			ಕೀರ್ತಿರ್ಯಸ್ಯ ದಿಗಂಗನಾಪ್ರಿಯಸಖೀ ಮೂರ್ತಿಶ್ಚ ಹೇಮಾಕೃತಿಃ<br />
			ಸ್ಫೂರ್ತಿರ್ದೇವಗುರುಂ ಸದೋಪಹಸತೀವಾರ್ತಿ ನತಾನಾಂ ಜವಾತ್ ।<br />
			ಪೂರ್ತಿಶ್ಚಾಪಿ ದಯಾರಸಸ್ಯ ಹರತೇ ಸೂಕ್ತಿಃ ಸುಧಾಸ್ಯಂದಿನೀ<br />
			ಸ ಸ್ವಾಮೀ ಮಮ ದೇಶಿಕಸ್ತದಿತರೋ ನಾಮ್ನಾಽಪಿ ನಾಮ್ನಾಯತೇ ॥
		</p>
	</div>
	<div>
		<p>
			ತುಂಗಾತೀರಲಸತ್ತಪೋವನಭುವಿ ಸ್ವೈರಂ ಚರನ್ನನ್ವಹಂ<br />
			ಗಂಗಾವಾರಿಲಸಜ್ಜಟಾವಿಲಸಿತಂ ಚಿತ್ತೇ ಮುದಾ ಭಾವಯನ್ ।<br />
			ತುಂಗಾನಂದವಿಧಾಯಕಃ ಪ್ರಣಮತಾಂ ಶ್ರೃಂಗಾದ್ರಿವಾಸಪ್ರಿಯಃ<br />
			ಸ ಸ್ವಾಮೀ ಮಮ ದೇಶಿಕಸ್ತದಿತರೋ ನಾಮ್ನಾಽಪಿ ನಾಮ್ನಾಯತೇ ॥
		</p>
	</div>
	<div>
		<p>
			ಯಸ್ಯಾಸ್ತಿಕ್ಯಮಭೂದಶೇಷಜನತಾವಿಸ್ಮಾಪಕಂ ಭೂತಲೇ<br />
			ಯತ್ಕರ್ಮಾಚರಣಪ್ರವೃತ್ತಿರಭವನ್ಮುಖ್ಯಂ ಪ್ರಮಾಣಂ ನೃಣಾಮ್ ।<br />
			ಯತ್ಕ್ಷಾಂತ್ಯಾ ವಸುಧಾ ಮುಮೋಚ ತರಸಾ ಸರ್ವಂಸಹತ್ವಪ್ರಥಾಂ<br />
			ಸ ಸ್ವಾಮೀ ಮಮ ದೇಶಿಕಸ್ತದಿತರೋ ನಾಮ್ನಾಽಪಿ ನಾಮ್ನಾಯತೇ ॥
		</p>
	</div>
	<div>
		<p>
			ಆತ್ಮಾನಾತ್ಮವಿವೇಚನೇಽತಿಚತುರೋ ಮಿಥ್ಯಾತ್ವಮಾಪಾದಯ-<br />
			ಂದ್ವೈತಸ್ಯಾತ್ಮನಿ ಸತ್ಯತಾಮತಿದೃಢಂ ಸಂಪಾದಯನ್ ಶಾಸ್ತ್ರತಃ ।<br />
			ಯಸ್ತತ್ತ್ವಂ ಮನಸಾ ವಿಚಿಂತ್ಯ ನಿತರಾಂ ಲೇಭೇಽನುಭೂತಿಮ್ ನಿಜಾಂ <br />
			ಸ ಸ್ವಾಮೀ ಮಮ ದೇಶಿಕಸ್ತದಿತರೋ ನಾಮ್ನಾಽಪಿ ನಾಮ್ನಾಯತೇ ॥
		</p>
	</div>
	<div>
		<p>
			ಶಾಸ್ತ್ರಾರ್ಥಾನ್ಬಹುಧಾ ವಿಚಾರ್ಯ ವಿಬುಧೈಃ ಸಾಕಂ ವಿನೇಯಾನಲಂ<br />
			ಸಂಬೋಧ್ಯ ಶ್ರುತಿಭಿಸ್ತದಂಗನಿಚಯೈಸ್ತರ್ಕೈಸ್ತದಂತರ್ಗತೈಃ ।<br />
			ನಿಶ್ಚಿತ್ಯ ಸ್ವಯಮಾತ್ಮತತ್ತ್ವಮಖಿಲಾಂಶ್ಚಕ್ರೇ ಸುಬೋಧಾನ್ಸುಖಂ <br />
			ಸ ಸ್ವಾಮೀ ಮಮ ದೇಶಿಕಸ್ತದಿತರೋ ನಾಮ್ನಾಽಪಿ ನಾಮ್ನಾಯತೇ ॥
		</p>
	</div>
	<div>
		<p>
			ಉತ್ಪದ್ಯಾತ್ಮವಿದಗ್ರಜನ್ಮಭವನೇ ಗರ್ಭಾಷ್ಟಮೇ ಸಂಸ್ಕೃತೋ<br />
			ಯಃ ಪೂರ್ವಾರ್ಜಿತಪುಣ್ಯಪುಂಜವಿಭವೈಃ ಸಂಪ್ರಾಪ್ತತುರ್ಯಾಶ್ರಮಃ ।<br />
			ವೈರಾಗ್ಯಾದಿಭಿರದ್ ಭುತೈರ್ಗುಣಗಣೈಃ ಶ್ರೀಶಂಕರಾರ್ಯೋಽಪರಃ<br />
			ಸ ಸ್ವಾಮೀ ಮಮ ದೇಶಿಕಸ್ತದಿತರೋ ನಾಮ್ನಾಽಪಿ ನಾಮ್ನಾಯತೇ ॥
		</p>
	</div>
	<div>
		<p>
			ಯಃ ಕಲ್ಯಾಣಪುರೇ ವಿಶಾಲಮತುಲಂ ನಿರ್ಮಾಪ್ಯ ಕಂಚಿನ್ಮಠಂ<br />
			ಸದ್ವಿದ್ಯಾಪ್ರಚಯಾಯ ತತ್ರ ವಿದುಷಃ ಸಾಕಂ ಮಹಾಧ್ಯೇತೃಭಿಃ ।<br />
			ಸಂಸ್ಥಾಪ್ಯಾಶನವಸ್ತ್ರವಾಸನಿಲಯಾಂದತ್ವಾಽಽತ್ಮವಿದ್ಯಾಮಪಾತ್<br />
			ಸ ಸ್ವಾಮೀ ಮಮ ದೇಶಿಕಸ್ತದಿತರೋ ನಾಮ್ನಾಽಪಿ ನಾಮ್ನಾಯತೇ ॥
		</p>
	</div>
	<div>
		<p>
			ಶುದ್ಧಾದ್ವೈತಮತಪ್ರಚಾರಣಕೃತೇ ವಾದೇನ ಜಿತ್ವಾ ತು ಯಾಂ<br />
			ಶ್ರೃಂಗಾದ್ರೌ ವರಚಕ್ರರಾಜನಿಲಯಾಂ ಚಕ್ರೇ ಜಗದ್ದೇಶಿಕಃ ।<br />
			ಯಸ್ತಸ್ಯೈ ನಿರಮಾಪಯದ್ ದೃಢತರಂ ಕಾಂತಂ ಶಿಲಾಮಂದಿರಂ<br />
			ಸ ಸ್ವಾಮೀ ಮಮ ದೇಶಿಕಸ್ತದಿತರೋ ನಾಮ್ನಾಽಪಿ ನಾಮ್ನಾಯತೇ ॥
		</p>
	</div>
	<div>
		<p>
			ಯಃಶ್ರೀಶಂಕರದೇಶಿಕೇಂದ್ರಜನನಸ್ಥಾನಂ ವಿದಿತ್ವಾ ಚಿರಾ-<br />
			ತ್ಕೃತ್ವಾ ಚಾತ್ಮವಶಂ ಮುದಾ ಧನಚಯೈರ್ನಿರ್ಮಾಪ್ಯ ಸನ್ಮಂದಿರಮ್ ।<br />
			ತತ್ರ ಸ್ಥಾಪಯತಿ ಸ್ಮ ಶಂಕರಗುರೋರ್ದೇವ್ಯಾಶ್ಚ ಮೂರ್ತಿಂ ಗಿರಾಂ <br />
			ಸ ಸ್ವಾಮೀ ಮಮ ದೇಶಿಕಸ್ತದಿತರೋ ನಾಮ್ನಾಽಪಿ ನಾಮ್ನಾಯತೇ ॥
		</p>
	</div>
	<div>
		<p>
			ಸತ್ಯಂ ವಾಚಿ ದಯಾ ನತೇಷು ಪಟುತಾ ಧರ್ಮಾಧ್ವಸಂರಕ್ಷಣೇ <br />
			ಸೌಜನ್ಯಂ ಸುಜನೇ ಭೃಶಂ ವಿಮುಖತಾ ದುಷ್ಟೇಷು ಯಸ್ಯಾಭವತ್ ।<br />
			ರಕ್ತಿರ್ಬ್ರಹ್ಮಣಿ ನಿಂದಿತೇಷು ವಿಷಯೇಷ್ವಾಸೀದ್ವಿರಕ್ತಿರ್ದೃಢಾ<br />
			ಸ ಸ್ವಾಮೀ ಮಮ ದೇಶಿಕಸ್ತದಿತರೋ ನಾಮ್ನಾಽಪಿ ನಾಮ್ನಾಯತೇ ॥
		</p>
	</div>
	<div>
		<p>
			ಯಸ್ಯಾಸೀದ್ ದೃಢಭಾವನಾ ಪಥಿ ಕೃತಾಸ್ವೇಧೋಮೃದಶ್ಮಾದಿಭಿ-<br />
			ರ್ದೇವಾನಾಂ ಪ್ರತಿಮಾಸು ದೃಷ್ಟಿವಿಷಯಂ ಯಾತಾಸ್ವಕಸ್ಮಾದಪಿ ।<br />
			ಪೂಜಾಸ್ತೋತ್ರಜಪಾದಿಕರ್ಮಸು ದೃಢಾ ತಾದಾತ್ಮ್ಯಧೀರಂಜಸಾ<br />
			ಸ ಸ್ವಾಮೀ ಮಮ ದೇಶಿಕಸ್ತದಿತರೋ ನಾಮ್ನಾಽಪಿ ನಾಮ್ನಾಯತೇ ॥
		</p>
	</div>
</body>
</html>
