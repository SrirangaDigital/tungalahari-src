<!DOCTYPE html>
<html lang="en">
<head>
	<meta charset="utf-8">
	<link rel="stylesheet" href="../../../style/style.css">
</head>
<body>
	<h2>॥ deśikotkarṣamañjarī ॥</h2>
	<div>
		<p>
			yadvaktrābjanirīkṣaṇādanupamaḥ pāpī bhaveddhārmiko<br />
			yadvācāmṛtasecanādapi jaḍaḥ syāttattvabodhe guruḥ ।<br />
			yatsāṁnidhyabalādiyaṁ vasumatī cābhūtsatāmāspadaṁ<br />
			sa svāmī mama deśikastaditaro nāmnā'pi nāmnāyate ॥
		</p>
	</div>
	<div>
		<p>
			yo bālye vidhivadvidhūya kutukātkarmāṇi karmandirāṭ<br />
			bhūtvā drāksamatītarannatajanānsaṁsāravārānidhim ।<br />
			yasyāsītkaruṇāviśeṣamaniśaṁ prāṇiṣvaśeṣeṣviha<br />
			sa svāmī mama deśikastaditaro nāmnā'pi nāmnāyate ॥
		</p>
	</div>
	<div>
		<p>
			yaḥsvānugrahakāṅkṣayā nijapadāmbhojātayugmaṁ mudā<br />
			saṁprāptānvividhārtipīḍitajanānprītyā'nugṛhṇansthitaḥ ।<br />
			yadvaktraṁ natakaṣṭabodhasamaye śuṣkaṁ bhavedañjasā<br />
			sa svāmī mama deśikastaditaro nāmnā'pi nāmnāyate ॥
		</p>
	</div>
	<div>
		<p>
			bhaktiryasya gurau nitāntamabhavadyasyāḥ prabhāvātsadā <br />
			saṁtuṣṭaḥ svasamīpamāgatavatastuṣṭāntaraṅgānvyadhāt ।<br />
			yasyāsīcca dṛḍhā matiḥ śrutitatau tanmārgasaṁrakṣaṇe <br />
			sa svāmī mama deśikastaditaro nāmnā'pi nāmnāyate ॥
		</p>
	</div>
	<div>
		<p>
			kīrtiryasya digaṅganāpriyasakhī mūrtiśca hemākṛtiḥ<br />
			sphūrtirdevaguruṁ sadopahasatīvārti natānāṁ javāt ।<br />
			pūrtiścāpi dayārasasya harate sūktiḥ sudhāsyandinī<br />
			sa svāmī mama deśikastaditaro nāmnā'pi nāmnāyate ॥
		</p>
	</div>
	<div>
		<p>
			tuṅgātīralasattapovanabhuvi svairaṁ carannanvahaṁ<br />
			gaṅgāvārilasajjaṭāvilasitaṁ citte mudā bhāvayan ।<br />
			tuṅgānandavidhāyakaḥ praṇamatāṁ śrṛṅgādrivāsapriyaḥ<br />
			sa svāmī mama deśikastaditaro nāmnā'pi nāmnāyate ॥
		</p>
	</div>
	<div>
		<p>
			yasyāstikyamabhūdaśeṣajanatāvismāpakaṁ bhūtale<br />
			yatkarmācaraṇapravṛttirabhavanmukhyaṁ pramāṇaṁ nṛṇām ।<br />
			yatkṣāntyā vasudhā mumoca tarasā sarvaṁsahatvaprathāṁ<br />
			sa svāmī mama deśikastaditaro nāmnā'pi nāmnāyate ॥
		</p>
	</div>
	<div>
		<p>
			ātmānātmavivecane'ticaturo mithyātvamāpādaya-<br />
			ndvaitasyātmani satyatāmatidṛḍhaṁ saṁpādayan śāstrataḥ ।<br />
			yastattvaṁ manasā vicintya nitarāṁ lebhe'nubhūtim nijāṁ <br />
			sa svāmī mama deśikastaditaro nāmnā'pi nāmnāyate ॥
		</p>
	</div>
	<div>
		<p>
			śāstrārthānbahudhā vicārya vibudhaiḥ sākaṁ vineyānalaṁ<br />
			saṁbodhya śrutibhistadaṅganicayaistarkaistadantargataiḥ ।<br />
			niścitya svayamātmatattvamakhilāṁścakre subodhānsukhaṁ <br />
			sa svāmī mama deśikastaditaro nāmnā'pi nāmnāyate ॥
		</p>
	</div>
	<div>
		<p>
			utpadyātmavidagrajanmabhavane garbhāṣṭame saṁskṛto<br />
			yaḥ pūrvārjitapuṇyapuñjavibhavaiḥ saṁprāptaturyāśramaḥ ।<br />
			vairāgyādibhirad bhutairguṇagaṇaiḥ śrīśaṁkarāryo'paraḥ<br />
			sa svāmī mama deśikastaditaro nāmnā'pi nāmnāyate ॥
		</p>
	</div>
	<div>
		<p>
			yaḥ kalyāṇapure viśālamatulaṁ nirmāpya kaṁcinmaṭhaṁ<br />
			sadvidyāpracayāya tatra viduṣaḥ sākaṁ mahādhyetṛbhiḥ ।<br />
			saṁsthāpyāśanavastravāsanilayāndatvā''tmavidyāmapāt<br />
			sa svāmī mama deśikastaditaro nāmnā'pi nāmnāyate ॥
		</p>
	</div>
	<div>
		<p>
			śuddhādvaitamatapracāraṇakṛte vādena jitvā tu yāṁ<br />
			śrṛṅgādrau varacakrarājanilayāṁ cakre jagaddeśikaḥ ।<br />
			yastasyai niramāpayad dṛḍhataraṁ kāntaṁ śilāmandiraṁ<br />
			sa svāmī mama deśikastaditaro nāmnā'pi nāmnāyate ॥
		</p>
	</div>
	<div>
		<p>
			yaḥśrīśaṁkaradeśikendrajananasthānaṁ viditvā cirā-<br />
			tkṛtvā cātmavaśaṁ mudā dhanacayairnirmāpya sanmandiram ।<br />
			tatra sthāpayati sma śaṁkaragurordevyāśca mūrtiṁ girāṁ <br />
			sa svāmī mama deśikastaditaro nāmnā'pi nāmnāyate ॥
		</p>
	</div>
	<div>
		<p>
			satyaṁ vāci dayā nateṣu paṭutā dharmādhvasaṁrakṣaṇe <br />
			saujanyaṁ sujane bhṛśaṁ vimukhatā duṣṭeṣu yasyābhavat ।<br />
			raktirbrahmaṇi ninditeṣu viṣayeṣvāsīdviraktirdṛḍhā<br />
			sa svāmī mama deśikastaditaro nāmnā'pi nāmnāyate ॥
		</p>
	</div>
	<div>
		<p>
			yasyāsīd dṛḍhabhāvanā pathi kṛtāsvedhomṛdaśmādibhi-<br />
			rdevānāṁ pratimāsu dṛṣṭiviṣayaṁ yātāsvakasmādapi ।<br />
			pūjāstotrajapādikarmasu dṛḍhā tādātmyadhīrañjasā<br />
			sa svāmī mama deśikastaditaro nāmnā'pi nāmnāyate ॥
		</p>
	</div>
</body>
</html>
