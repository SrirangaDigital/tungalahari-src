<!DOCTYPE html>
<html lang="en">
<head>
	<meta charset="utf-8">
	<link rel="stylesheet" href="../../../style/style.css">
</head>
<body>
	<h2>॥ దేశికోత్కర్షమంజరీ ॥</h2>
	<div>
		<p>
			యద్వక్త్రాబ్జనిరీక్షణాదనుపమః పాపీ భవేద్ధార్మికో<br />
			యద్వాచామృతసేచనాదపి జడః స్యాత్తత్త్వబోధే గురుః ।<br />
			యత్సాంనిధ్యబలాదియం వసుమతీ చాభూత్సతామాస్పదం<br />
			స స్వామీ మమ దేశికస్తదితరో నామ్నాఽపి నామ్నాయతే ॥
		</p>
	</div>
	<div>
		<p>
			యో బాల్యే విధివద్విధూయ కుతుకాత్కర్మాణి కర్మందిరాట్<br />
			భూత్వా ద్రాక్సమతీతరన్నతజనాన్సంసారవారానిధిమ్ ।<br />
			యస్యాసీత్కరుణావిశేషమనిశం ప్రాణిష్వశేషేష్విహ<br />
			స స్వామీ మమ దేశికస్తదితరో నామ్నాఽపి నామ్నాయతే ॥
		</p>
	</div>
	<div>
		<p>
			యఃస్వానుగ్రహకాంక్షయా నిజపదాంభోజాతయుగ్మం ముదా<br />
			సంప్రాప్తాన్వివిధార్తిపీడితజనాన్ప్రీత్యాఽనుగృహ్ణన్స్థితః ।<br />
			యద్వక్త్రం నతకష్టబోధసమయే శుష్కం భవేదంజసా<br />
			స స్వామీ మమ దేశికస్తదితరో నామ్నాఽపి నామ్నాయతే ॥
		</p>
	</div>
	<div>
		<p>
			భక్తిర్యస్య గురౌ నితాంతమభవద్యస్యాః ప్రభావాత్సదా <br />
			సంతుష్టః స్వసమీపమాగతవతస్తుష్టాంతరంగాన్వ్యధాత్ ।<br />
			యస్యాసీచ్చ దృఢా మతిః శ్రుతితతౌ తన్మార్గసంరక్షణే <br />
			స స్వామీ మమ దేశికస్తదితరో నామ్నాఽపి నామ్నాయతే ॥
		</p>
	</div>
	<div>
		<p>
			కీర్తిర్యస్య దిగంగనాప్రియసఖీ మూర్తిశ్చ హేమాకృతిః<br />
			స్ఫూర్తిర్దేవగురుం సదోపహసతీవార్తి నతానాం జవాత్ ।<br />
			పూర్తిశ్చాపి దయారసస్య హరతే సూక్తిః సుధాస్యందినీ<br />
			స స్వామీ మమ దేశికస్తదితరో నామ్నాఽపి నామ్నాయతే ॥
		</p>
	</div>
	<div>
		<p>
			తుంగాతీరలసత్తపోవనభువి స్వైరం చరన్నన్వహం<br />
			గంగావారిలసజ్జటావిలసితం చిత్తే ముదా భావయన్ ।<br />
			తుంగానందవిధాయకః ప్రణమతాం శ్రృంగాద్రివాసప్రియః<br />
			స స్వామీ మమ దేశికస్తదితరో నామ్నాఽపి నామ్నాయతే ॥
		</p>
	</div>
	<div>
		<p>
			యస్యాస్తిక్యమభూదశేషజనతావిస్మాపకం భూతలే<br />
			యత్కర్మాచరణప్రవృత్తిరభవన్ముఖ్యం ప్రమాణం నృణామ్ ।<br />
			యత్క్షాంత్యా వసుధా ముమోచ తరసా సర్వంసహత్వప్రథాం<br />
			స స్వామీ మమ దేశికస్తదితరో నామ్నాఽపి నామ్నాయతే ॥
		</p>
	</div>
	<div>
		<p>
			ఆత్మానాత్మవివేచనేఽతిచతురో మిథ్యాత్వమాపాదయ-<br />
			ంద్వైతస్యాత్మని సత్యతామతిదృఢం సంపాదయన్ శాస్త్రతః ।<br />
			యస్తత్త్వం మనసా విచింత్య నితరాం లేభేఽనుభూతిమ్ నిజాం <br />
			స స్వామీ మమ దేశికస్తదితరో నామ్నాఽపి నామ్నాయతే ॥
		</p>
	</div>
	<div>
		<p>
			శాస్త్రార్థాన్బహుధా విచార్య విబుధైః సాకం వినేయానలం<br />
			సంబోధ్య శ్రుతిభిస్తదంగనిచయైస్తర్కైస్తదంతర్గతైః ।<br />
			నిశ్చిత్య స్వయమాత్మతత్త్వమఖిలాంశ్చక్రే సుబోధాన్సుఖం <br />
			స స్వామీ మమ దేశికస్తదితరో నామ్నాఽపి నామ్నాయతే ॥
		</p>
	</div>
	<div>
		<p>
			ఉత్పద్యాత్మవిదగ్రజన్మభవనే గర్భాష్టమే సంస్కృతో<br />
			యః పూర్వార్జితపుణ్యపుంజవిభవైః సంప్రాప్తతుర్యాశ్రమః ।<br />
			వైరాగ్యాదిభిరద్ భుతైర్గుణగణైః శ్రీశంకరార్యోఽపరః<br />
			స స్వామీ మమ దేశికస్తదితరో నామ్నాఽపి నామ్నాయతే ॥
		</p>
	</div>
	<div>
		<p>
			యః కల్యాణపురే విశాలమతులం నిర్మాప్య కంచిన్మఠం<br />
			సద్విద్యాప్రచయాయ తత్ర విదుషః సాకం మహాధ్యేతృభిః ।<br />
			సంస్థాప్యాశనవస్త్రవాసనిలయాందత్వాఽఽత్మవిద్యామపాత్<br />
			స స్వామీ మమ దేశికస్తదితరో నామ్నాఽపి నామ్నాయతే ॥
		</p>
	</div>
	<div>
		<p>
			శుద్ధాద్వైతమతప్రచారణకృతే వాదేన జిత్వా తు యాం<br />
			శ్రృంగాద్రౌ వరచక్రరాజనిలయాం చక్రే జగద్దేశికః ।<br />
			యస్తస్యై నిరమాపయద్ దృఢతరం కాంతం శిలామందిరం<br />
			స స్వామీ మమ దేశికస్తదితరో నామ్నాఽపి నామ్నాయతే ॥
		</p>
	</div>
	<div>
		<p>
			యఃశ్రీశంకరదేశికేంద్రజననస్థానం విదిత్వా చిరా-<br />
			త్కృత్వా చాత్మవశం ముదా ధనచయైర్నిర్మాప్య సన్మందిరమ్ ।<br />
			తత్ర స్థాపయతి స్మ శంకరగురోర్దేవ్యాశ్చ మూర్తిం గిరాం <br />
			స స్వామీ మమ దేశికస్తదితరో నామ్నాఽపి నామ్నాయతే ॥
		</p>
	</div>
	<div>
		<p>
			సత్యం వాచి దయా నతేషు పటుతా ధర్మాధ్వసంరక్షణే <br />
			సౌజన్యం సుజనే భృశం విముఖతా దుష్టేషు యస్యాభవత్ ।<br />
			రక్తిర్బ్రహ్మణి నిందితేషు విషయేష్వాసీద్విరక్తిర్దృఢా<br />
			స స్వామీ మమ దేశికస్తదితరో నామ్నాఽపి నామ్నాయతే ॥
		</p>
	</div>
	<div>
		<p>
			యస్యాసీద్ దృఢభావనా పథి కృతాస్వేధోమృదశ్మాదిభి-<br />
			ర్దేవానాం ప్రతిమాసు దృష్టివిషయం యాతాస్వకస్మాదపి ।<br />
			పూజాస్తోత్రజపాదికర్మసు దృఢా తాదాత్మ్యధీరంజసా<br />
			స స్వామీ మమ దేశికస్తదితరో నామ్నాఽపి నామ్నాయతే ॥
		</p>
	</div>
</body>
</html>
