<!DOCTYPE html>
<html lang="en">
<head>
	<meta charset="utf-8">
	<link rel="stylesheet" href="../../../style/style.css">
</head>
<body>
	<h2>॥ guruprārthanāstotram ॥</h2>
	<div>
		<p>
			pṛthvīmaṇḍalarājamānanṛpamaulyābhātkirīṭojjvala-<br />
			dratnābhāñcitapādapadmayugalaśrīmadguro satvaram ।<br />
			tvatpādaikaśaraṇyamandamataye'muṣmai janāya prabho<br />
			hastālambanamādarādvitara māṁ duḥsaṁsṛtestāraya ॥ 1 ॥
		</p>
	</div>
	<div>
		<p>
			śrīmacchaṁkaradeśikendraracite pīṭhe jagaddeśika<br />
			tvādṛkṣāḥ śivarūpiṇo'khilavido brahmasthitā vartitum ।<br />
			yuktaṁ ko'hamatīva mandadhiṣaṇo bāhyeṣu sakto'dhunā<br />
			sthātuṁ tadbhagavānbhavānkaruṇayā māmuddharatvañjasā ॥ 2 ॥
		</p>
	</div>
	<div>
		<p>
			nityānityavivekaviraktiśamādimamumukṣutāhīnam ।<br />
			dṛṣṭvā kṛpārdradṛṣṭyā muktyadhvani pathikamātanuṣva guro ॥ 3 ॥
		</p>
	</div>
	<div>
		<p>
			jñānetareṣṭadāne caturāḥ kalpadrumaṇimukhāḥ santuḥ ।<br />
			lokatraye'pi satyaṁ jñānadavastu tvayā vinā nāsti ॥ 4 ॥
		</p>
	</div>
	<div>
		<p>
			pāpīyāniti matvā māṁ yadi lokaikadeśika tyajasi ।<br />
			sarvajanatyaktamimaṁ ko vā paripālayetkṛpājaladhe ॥ 5 ॥
		</p>
	</div>
	<div>
		<p>
			tvatpadāmbujayugalaṁ hitvā nānyā gatirhi me loke ।<br />
			iti matvā tava caraṇau śaraṇaṁ prāpto'smi karuṇayā rakṣa ॥ 6 ॥
		</p>
	</div>
	<div>
		<p>
			nāstikyatamasi loke sarvajanānāṁ hṛdambujātāni ।<br />
			malinīkurvati dharme prāyo naṣṭe sadāśivo bhagavān ॥ 7 ॥
		</p>
	</div>
	<div>
		<p>
			gururūpeṇa dharāyāmavatīryākhilajanānavanvipadaḥ ।<br />
			dhikkṛtasūryamahobhirnāstikyatamo vināśya durvāram ॥ 8 ॥
		</p>
	</div>
	<div>
		<p>
			kṛtvā'nekāmānuṣakāryāṇi janaiḥ samarcito nikhilaiḥ ।<br />
			tadviditaśaṁkarāṁśo lebhe svaṁ dhāma khalu visṛṣṭāṅgaḥ ॥ 9 ॥
		</p>
	</div>
	<div>
		<p>
			tattādṛṅbhāhimānaṁ lokānugrahanibaddhadīkṣamaham ।<br />
			vairāgyadānanirataṁ śaraṇaṁ karavāṇi deśikaṁ bhaktyā ॥ 10 ॥
		</p>
	</div>
	<div>
		<p>
			yannaisargikakaruṇāleśamanuprāpya mānavā jagati ।<br />
			svīyācāraratāḥ syustaṁ deśikavaryamādarānnaumi ॥ 11 ॥
		</p>
	</div>
	<div>
		<p>
			śrīmaddeśikavaryānvande'nudinaṁ śivābhinavapūrvān ।<br />
			saccitsukharūpānsadvidyāṁ dadataḥ svapādanamrebhyaḥ ॥ 12 ॥
		</p>
	</div>
</body>
</html>
