<!DOCTYPE html>
<html lang="en">
<head>
	<meta charset="utf-8">
	<link rel="stylesheet" href="../../../style/style.css">
</head>
<body>
	<h2>॥ గురుప్రార్థనాస్తోత్రమ్ ॥</h2>
	<div>
		<p>
			పృథ్వీమండలరాజమాననృపమౌల్యాభాత్కిరీటోజ్జ్వల-<br />
			ద్రత్నాభాంచితపాదపద్మయుగలశ్రీమద్గురో సత్వరమ్ ।<br />
			త్వత్పాదైకశరణ్యమందమతయేఽముష్మై జనాయ ప్రభో<br />
			హస్తాలంబనమాదరాద్వితర మాం దుఃసంసృతేస్తారయ ॥ ౧ ॥
		</p>
	</div>
	<div>
		<p>
			శ్రీమచ్ఛంకరదేశికేంద్రరచితే పీఠే జగద్దేశిక<br />
			త్వాదృక్షాః శివరూపిణోఽఖిలవిదో బ్రహ్మస్థితా వర్తితుమ్ ।<br />
			యుక్తం కోఽహమతీవ మందధిషణో బాహ్యేషు సక్తోఽధునా<br />
			స్థాతుం తద్భగవాన్భవాన్కరుణయా మాముద్ధరత్వంజసా ॥ ౨ ॥
		</p>
	</div>
	<div>
		<p>
			నిత్యానిత్యవివేకవిరక్తిశమాదిమముముక్షుతాహీనమ్ ।<br />
			దృష్ట్వా కృపార్ద్రదృష్ట్యా ముక్త్యధ్వని పథికమాతనుష్వ గురో ॥ ౩ ॥
		</p>
	</div>
	<div>
		<p>
			జ్ఞానేతరేష్టదానే చతురాః కల్పద్రుమణిముఖాః సంతుః ।<br />
			లోకత్రయేఽపి సత్యం జ్ఞానదవస్తు త్వయా వినా నాస్తి ॥ ౪ ॥
		</p>
	</div>
	<div>
		<p>
			పాపీయానితి మత్వా మాం యది లోకైకదేశిక త్యజసి ।<br />
			సర్వజనత్యక్తమిమం కో వా పరిపాలయేత్కృపాజలధే ॥ ౫ ॥
		</p>
	</div>
	<div>
		<p>
			త్వత్పదాంబుజయుగలం హిత్వా నాన్యా గతిర్హి మే లోకే ।<br />
			ఇతి మత్వా తవ చరణౌ శరణం ప్రాప్తోఽస్మి కరుణయా రక్ష ॥ ౬ ॥
		</p>
	</div>
	<div>
		<p>
			నాస్తిక్యతమసి లోకే సర్వజనానాం హృదంబుజాతాని ।<br />
			మలినీకుర్వతి ధర్మే ప్రాయో నష్టే సదాశివో భగవాన్ ॥ ౭ ॥
		</p>
	</div>
	<div>
		<p>
			గురురూపేణ ధరాయామవతీర్యాఖిలజనానవన్విపదః ।<br />
			ధిక్కృతసూర్యమహోభిర్నాస్తిక్యతమో వినాశ్య దుర్వారమ్ ॥ ౮ ॥
		</p>
	</div>
	<div>
		<p>
			కృత్వాఽనేకామానుషకార్యాణి జనైః సమర్చితో నిఖిలైః ।<br />
			తద్విదితశంకరాంశో లేభే స్వం ధామ ఖలు విసృష్టాంగః ॥ ౯ ॥
		</p>
	</div>
	<div>
		<p>
			తత్తాదృఙ్భాహిమానం లోకానుగ్రహనిబద్ధదీక్షమహమ్ ।<br />
			వైరాగ్యదాననిరతం శరణం కరవాణి దేశికం భక్త్యా ॥ ౧౦ ॥
		</p>
	</div>
	<div>
		<p>
			యన్నైసర్గికకరుణాలేశమనుప్రాప్య మానవా జగతి ।<br />
			స్వీయాచారరతాః స్యుస్తం దేశికవర్యమాదరాన్నౌమి ॥ ౧౧ ॥
		</p>
	</div>
	<div>
		<p>
			శ్రీమద్దేశికవర్యాన్వందేఽనుదినం శివాభినవపూర్వాన్ ।<br />
			సచ్చిత్సుఖరూపాన్సద్విద్యాం దదతః స్వపాదనమ్రేభ్యః ॥ ౧౨ ॥
		</p>
	</div>
</body>
</html>
