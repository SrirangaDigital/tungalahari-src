<!DOCTYPE html>
<html lang="en">
<head>
	<meta charset="utf-8">
	<link rel="stylesheet" href="../../../style/style.css">
</head>
<body>
	<h2>॥ శ్రీదేవీనవరత్నమాలికాస్తోత్రమ్ ॥</h2>
	<div>
		<p>
			బాలాయాశ్చరణద్వంద-<br />
			మాశ్రయేఽభీష్టసిద్ధయే ।<br />
			లోలాయాః కుముదానంద-<br />
			బాలచుంబితమస్తకే ॥ ౧ ॥
		</p>
	</div>
	<div>
		<p>
			బాలాంబికాం నౌమి పినాకపాణే-<br />
			ర్వామార్ధరూపాం పరమార్థదాత్రీమ్ ।<br />
			సంసారపాథోనిధిపారమాశు<br />
			నతాన్నయంతీం నవభానురూపామ్ ॥ ౨ ॥
		</p>
	</div>
	<div>
		<p>
			మూకోఽపి కావ్యం ప్రకరోతి యస్యాః<br />
			కారుణ్యతశ్చిత్రపదార్థరమ్యమ్ ।<br />
			సా మే ప్రసీదత్వగరాజకన్యా<br />
			మాన్యా సురాణాం కవితావదాన్యా ॥ ౩ ॥
		</p>
	</div>
	<div>
		<p>
			కంబుకంఠి కరుణామృతరాశే<br />
			శంఖధృన్ముఖసురాగ్ర్యనిషేవ్యే ।<br />
			అంబుదప్రతిమకేశసమూహే<br />
			శంబరార్యహితకామిని పాహి ॥ ౪ ॥
		</p>
	</div>
	<div>
		<p>
			యశః పూగదాత్రీం తమఃపారదాత్రీం<br />
			రహఃపూజనేష్టాం తపఃపూర్ణచిత్తామ్ ।<br />
			గిరీంద్రస్య పుత్రీం జవాత్కాలహంత్రీం<br />
			నమస్యామి కారుణ్యపూర్ణేక్షణాం త్వామ్ ॥ ౫ ॥
		</p>
	</div>
	<div>
		<p>
			విధ్యండమండలవినిర్మితిదక్షలీలాం<br />
			విధ్వర్భకప్రవిలసన్మకుటైకలోలామ్ ।<br />
			శుభ్రాభ్రదుగ్ధపరిహాససమర్థచేలాం<br />
			శుద్ధాంతరంగవిదితాం ప్రణతోఽస్మి బాలామ్ ॥ ౬ ॥
		</p>
	</div>
	<div>
		<p>
			మాతర్బాధిర్యమూకీభవనముఖమహారోగసమ్పీడితాంగా<br />
			భూతావిష్టాశ్చ తత్తత్ప్రశమనమచిరాత్కాంక్షమాణాః సుదూరాత్ ।<br />
			ఆగత్యాశ్వేవ తత్తత్ప్రశమనపటుతాం మన్యమానా జనేఽస్మిన్<br />
			యాచంతే కిం ప్రకుర్యాం వద తుహినగిరీశానపుత్రీందుమౌలే ॥ ౭ ॥
		</p>
	</div>
	<div>
		<p>
			భక్తానామతిశీఘ్రమిష్టఫలదాం సక్తాం గిరీశే ముదా<br />
			ముక్తాహారవిభూషితస్తనయుగాం త్యక్తాభిలాషైర్నుతామ్ ।<br />
			శక్తాం కౌతుకతః ప్రపంచజననే రక్తాంబరాం భావయే<br />
			సిక్తాం కుంభికరాగ్రకుంభసలిలైర్యుక్తాం గజాస్యాదిభిః ॥ ౮ ॥
		</p>
	</div>
	<div>
		<p>
			కల్యాణాని కరోతు కాపి తరుణీ కామారిసంమోహినీ<br />
			కల్యాణాచలమధ్యశృంగవసతిః కల్యా ప్రణమ్రావనే ।<br />
			ప్రాలేయాచలవర్యమాత్మజననస్యాధారమాతన్వతీ<br />
			నైజాంతఃకరణాద్ర్రతాం ప్రణమతాం ప్రఖ్యాపయత్యాశు యా ॥ ౯ ॥
		</p>
	</div>
</body>
</html>
