<!DOCTYPE html>
<html lang="en">
<head>
	<meta charset="utf-8">
	<link rel="stylesheet" href="../../../style/style.css">
</head>
<body>
	<h2>॥ śrīdevīnavaratnamālikāstotram ॥</h2>
	<div>
		<p>
			bālāyāścaraṇadvanda-<br />
			māśraye'bhīṣṭasiddhaye ।<br />
			lolāyāḥ kumudānanda-<br />
			bālacumbitamastake ॥ 1 ॥
		</p>
	</div>
	<div>
		<p>
			bālāmbikāṁ naumi pinākapāṇe-<br />
			rvāmārdharūpāṁ paramārthadātrīm ।<br />
			saṁsārapāthonidhipāramāśu<br />
			natānnayantīṁ navabhānurūpām ॥ 2 ॥
		</p>
	</div>
	<div>
		<p>
			mūko'pi kāvyaṁ prakaroti yasyāḥ<br />
			kāruṇyataścitrapadārtharamyam ।<br />
			sā me prasīdatvagarājakanyā<br />
			mānyā surāṇāṁ kavitāvadānyā ॥ 3 ॥
		</p>
	</div>
	<div>
		<p>
			kambukaṇṭhi karuṇāmṛtarāśe<br />
			śaṅkhadhṛnmukhasurāgryaniṣevye ।<br />
			ambudapratimakeśasamūhe<br />
			śambarāryahitakāmini pāhi ॥ 4 ॥
		</p>
	</div>
	<div>
		<p>
			yaśaḥ pūgadātrīṁ tamaḥpāradātrīṁ<br />
			rahaḥpūjaneṣṭāṁ tapaḥpūrṇacittām ।<br />
			girīndrasya putrīṁ javātkālahantrīṁ<br />
			namasyāmi kāruṇyapūrṇekṣaṇāṁ tvām ॥ 5 ॥
		</p>
	</div>
	<div>
		<p>
			vidhyaṇḍamaṇḍalavinirmitidakṣalīlāṁ<br />
			vidhvarbhakapravilasanmakuṭaikalolām ।<br />
			śubhrābhradugdhaparihāsasamarthacelāṁ<br />
			śuddhāntaraṅgaviditāṁ praṇato'smi bālām ॥ 6 ॥
		</p>
	</div>
	<div>
		<p>
			mātarbādhiryamūkībhavanamukhamahārogasampīḍitāṅgā<br />
			bhūtāviṣṭāśca tattatpraśamanamacirātkāṅkṣamāṇāḥ sudūrāt ।<br />
			āgatyāśveva tattatpraśamanapaṭutāṁ manyamānā jane'smin<br />
			yācante kiṁ prakuryāṁ vada tuhinagirīśānaputrīndumaule ॥ 7 ॥
		</p>
	</div>
	<div>
		<p>
			bhaktānāmatiśīghramiṣṭaphaladāṁ saktāṁ girīśe mudā<br />
			muktāhāravibhūṣitastanayugāṁ tyaktābhilāṣairnutām ।<br />
			śaktāṁ kautukataḥ prapañcajanane raktāmbarāṁ bhāvaye<br />
			siktāṁ kumbhikarāgrakumbhasalilairyuktāṁ gajāsyādibhiḥ ॥ 8 ॥
		</p>
	</div>
	<div>
		<p>
			kalyāṇāni karotu kāpi taruṇī kāmārisaṁmohinī<br />
			kalyāṇācalamadhyaśṛṅgavasatiḥ kalyā praṇamrāvane ।<br />
			prāleyācalavaryamātmajananasyādhāramātanvatī<br />
			naijāntaḥkaraṇādrratāṁ praṇamatāṁ prakhyāpayatyāśu yā ॥ 9 ॥
		</p>
	</div>
</body>
</html>
