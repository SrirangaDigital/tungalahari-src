<!DOCTYPE html>
<html lang="en">
<head>
	<meta charset="utf-8">
	<link rel="stylesheet" href="../../../style/style.css">
</head>
<body>
	<h2>॥ śrīnṛsiṁhabhujaṅgaprayātastavaḥ ॥</h2>
	<div>
		<p>
			ṛtaṁ kartumevāśu namrasya vākyaṁ<br />
			sabhāstambhamadhyādya āvirbabhūva ।<br />
			tamānamralokeṣṭadānapracaṇḍaṁ<br />
			namaskurmahe śailavāsaṁ nṛsiṁham ॥ 1 ॥
		</p>
	</div>
	<div>
		<p>
			ināntardṛgantaśca gāṅgeyadehaṁ<br />
			sadopāsate yaṁ narāḥ śuddhacittāḥ ।<br />
			tamastāghamenonivṛttyai nitāntaṁ<br />
			namaskurmahe śailavāsaṁ nṛsiṁham ॥ 2 ॥
		</p>
	</div>
	<div>
		<p>
			śivaṁ śaivavaryā hariṁ vaiṣṇavāgryāḥ<br />
			parāśaktimāhustathā śaktibhaktāḥ ।<br />
			yamevābhidhābhiḥ paraṁ taṁ vibhinnaṁ<br />
			namaskurmahe śailavāsaṁ nṛsiṁham ॥ 3 ॥
		</p>
	</div>
	<div>
		<p>
			kṛpāsāgaraṁ kliṣṭarakṣādhurīṇaṁ<br />
			kṛpāṇaṁ mahāpāpavṛkṣaughabhede ।<br />
			natālīṣṭavārāśirākāśaśāṅkaṁ<br />
			namaskurmahe śailavāsaṁ nṛsiṁham ॥ 4 ॥
		</p>
	</div>
	<div>
		<p>
			jaganneti netīti vākyairniṣiddhyā-<br />
			vaśiṣṭaṁ parabrahmarūpaṁ mahāntaḥ ।<br />
			svarūpeṇa vijñāya muktā hi yaṁ taṁ<br />
			namaskurmahe śailavāsaṁ nṛsiṁham ॥ 5 ॥
		</p>
	</div>
	<div>
		<p>
			natānbhogasaktānapīhāśu bhaktiṁ<br />
			viraktiṁ ca datvā dṛḍhāṁ muktikāmān ।<br />
			vidhātuṁ kare kaṅkaṇaṁ dhārayantaṁ<br />
			namaskurmahe śailavāsaṁ nṛsiṁham ॥ 6 ॥
		</p>
	</div>
	<div>
		<p>
			naro yanmanorjāpato bhaktibhāvā-<br />
			ccharīreṇa tenaiva paśyatyamoghām ।<br />
			tanuṁ nārasiṁhasya vaktīti vedo<br />
			namaskurmahe śailavāsaṁ nṛsiṁham ॥ 7 ॥
		</p>
	</div>
	<div>
		<p>
			yadaṅghryabjasevāparāṇāṁ narāṇāṁ<br />
			viraktirdṛḍhā jāyate'rtheṣu śīghram ।<br />
			tamaṅgaprabhādhūta pūrṇendukoṭiṁ<br />
			namaskurmahe śailavāsaṁ nṛsiṁham ॥ 8 ॥
		</p>
	</div>
	<div>
		<p>
			rathāṅgaṁ pinākaṁ varaṁ cābhayaṁ yo<br />
			vidhatte karābjaiḥ kṛpāvārirāśiḥ ।<br />
			tamindvacchadehaṁ prasannāsyapadmaṁ<br />
			namaskurmahe śailavāsaṁ nṛsiṁham ॥ 9 ॥
		</p>
	</div>
	<div>
		<p>
			pinākaṁ rathāṅgaṁ varaṁ cābhayaṁ ca<br />
			praphullāmbujākārahastairdadhānam ।<br />
			phaṇīndrātapatraṁ śucīnendunetraṁ<br />
			namaskurmahe śailavāsaṁ nṛsiṁham ॥ 10 ॥
		</p>
	</div>
	<div>
		<p>
			vivekaṁ viraktiṁ śamādeśca ṣaṭkaṁ<br />
			mumukṣāṁ ca samprāpya vedāntajālaiḥ ।<br />
			yatante vibodhāya yasyāniśaṁ taṁ<br />
			namaskurmahe śailavāsaṁ nṛsiṁham ॥ 11 ॥
		</p>
	</div>
	<div>
		<p>
			sadā nandinītīravāsaikalolaṁ<br />
			mudā bhaktalokaṁ dṛśā pālayantam ।<br />
			vidāmagragaṇyā natāḥsyuryadaṅghrau<br />
			namaskurmahe śailavāsaṁ nṛsiṁham ॥ 12 ॥
		</p>
	</div>
	<div>
		<p>
			yadīya svarūpaṁ śikhā vedarāśe-<br />
			rajasraṁ mudā samyagudghoṣayanti ।<br />
			nalinyāstaṭe svairasañcāraśīlaṁ<br />
			cidānandarūpaṁ tamīḍe nṛsiṁham ॥ 13 ॥
		</p>
	</div>
	<div>
		<p>
			yamāhurhi dehaṁ hṛṣīkāṇi kecit<br />
			pare'sūṁstathā buddhiśūnye tathānye ।<br />
			yadajñānamugdhā janā nāstikāgryāḥ<br />
			sadānandarūpaṁ tamīḍe nṛsiṁham ॥ 14 ॥
		</p>
	</div>
	<div>
		<p>
			sadānandacidrūpamāmnāyaśīrṣai-<br />
			rvicāryāryavaktrādyatīndrā yadīyam ।<br />
			sukhenāsate cittakañje dadhānāḥ<br />
			sadānandacidrūpamīḍe nṛsiṁham ॥ 15 ॥
		</p>
	</div>
	<div>
		<p>
			purā stambhamadhyādya āvirbabhūva<br />
			svabhaktasya kartuṁ vacastathyamāśu ।<br />
			tamānandakāruṇyapūrṇāntaraṅgaṁ<br />
			budhā bhāvayuktā bhajadhvaṁ nṛsiṁham ॥ 16 ॥
		</p>
	</div>
	<div>
		<p>
			purā śaṅkarāryā dharādhīśabhṛtyai-<br />
			rvinikṣiptavahniprataptasvadehāḥ ।<br />
			stuvanti sma yaṁ dāhaśāntyai javāttaṁ<br />
			budhā bhāvayuktā bhajadhvaṁ nṛsiṁham ॥ 17 ॥
		</p>
	</div>
	<div>
		<p>
			sademāni bhaktyākhyasūtreṇa dṛbdhā-<br />
			nyamoghāni ratnāni kaṇṭhe janā ye ।<br />
			dhariṣyanti tānmuktikāntā vṛṇīte<br />
			sakhībhirvṛtā śāntidāntyādimābhiḥ ॥ 18 ॥
		</p>
	</div>
</body>
</html>
