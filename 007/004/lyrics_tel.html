<!DOCTYPE html>
<html lang="en">
<head>
	<meta charset="utf-8">
	<link rel="stylesheet" href="../../../style/style.css">
</head>
<body>
	<h2>॥ శ్రీరాజరాజేశ్వరీషోడశీ ॥</h2>
	<div>
		<p>
			నౌమి హ్రీంజపమాత్రతుష్టహృదయాం శ్రీచక్రరాజాలయాం<br />
			భాగ్యాయత్తనిజాంఘ్రిపంకజనతిస్తోత్రాదిసంసేవనామ్ ।<br />
			స్కందేభాస్యవిభాసిపార్శ్వయుగలాం లావణ్యపాథోనిధిం<br />
			భక్తత్రాణపరాయణాం భగవతీం శ్రీరాజరాజేశ్వరీమ్ ॥ ౧ ॥
		</p>
	</div>
	<div>
		<p>
			నౌమి హ్రీమత ఆదధాతి సుగిరా వాగీశ్వరాదీన్సురాం-<br />
			ల్లక్ష్మీంద్రప్రముఖాంశ్చ సత్వరమహో యత్పాదనమ్రో జనః ।<br />
			కామాదీంశ్చ వశీకరోతి తరసాయాసం వినా తాం ముదా<br />
			భక్తత్రాణపరాయణాం భగవతీం శ్రీరాజరాజేశ్వరీమ్ ॥ ౨ ॥
		</p>
	</div>
	<div>
		<p>
			నౌమి శ్రీసుతజీవనప్రదకటాక్షాంశాం శశాంకం రవిం<br />
			కుర్వాణాం నిజకర్ణభూషణపదాదానేన తేజస్వినౌ ।<br />
			చామ్పేయం నిజనాసికాసదృశతాదానాత్ కృతార్థం తథా<br />
			భక్తత్రాణపరాయణాం భగవతీం శ్రీరాజరాజేశ్వరీమ్ ॥ ౩ ॥
		</p>
	</div>
	<div>
		<p>
			నౌమి శ్రీవిధిభామినీకరలసత్సచ్చామరాభ్యాం ముదా<br />
			సవ్యే దక్షిణకే చ వీజనవతీమైంద్ర్యాత్తసత్పాదుకామ్ ।<br />
			వేదైరాత్తవపుర్భిరాదరభరాత్సంస్తూయమానాం సదా<br />
			భక్తత్రాణపరాయణాం భగవతీం శ్రీరాజరాజేశ్వరీమ్ ॥ ౪ ॥
		</p>
	</div>
	<div>
		<p>
			నౌమి శ్రీమతిధైర్యవీర్యజననీం పాదాంబుజే జాతుచి-<br />
			న్నమ్రాణామపి శాంతిదాంతిసుగుణాన్విశ్రాణయంతీమ్ జవాత్ ।<br />
			శ్రీకామేశమనోంబుజస్య దివసేశానార్భకాణాం తతిం<br />
			భక్తత్రాణపరాయణాం భగవతీం శ్రీరాజరాజేశ్వరీమ్ ॥ ౫ ॥
		</p>
	</div>
	<div>
		<p>
			నౌమి శ్రీపతిపద్మయోనిగిరిజానాథైః సమారాధితాం<br />
			రంభాస్తంభసమానసక్థియుగలాం కుంభాభిరామస్తనీమ్ ।<br />
			భామిన్యాదివిషోపమేయవిషయేష్వత్యంతవైరాగ్యదాం<br />
			భక్తత్రాణపరాయణాం భగవతీం శ్రీరాజరాజేశ్వరీమ్ ॥ ౬ ॥
		</p>
	</div>
	<div>
		<p>
			నౌమి వ్యాహృతినిర్జితామరధునీగర్వా భవంత్యంజసా<br />
			మూకా అప్యవశాద్యదంఘ్రియుగలీసందర్శనాజ్జాతుచిత్ ।<br />
			హార్దధ్వాంతనివారణం విదధతీం కాంత్యా నఖానాం హి తాం<br />
			భక్తత్రాణపరాయణాం భగవతీం శ్రీరాజరాజేశ్వరీమ్ ॥ ౭ ॥
		</p>
	</div>
	<div>
		<p>
			నౌమి బ్రహ్మవిబోధినీం నముచిజిన్ముఖ్యామరాణాం తతే-<br />
			ర్భండాద్యాశరఖండనైకనిపుణాం కల్యాణశైలాలయామ్ ।<br />
			ఫుల్లేందీవరగర్వహారినయనాం మల్లీసుమాలంకృతాం<br />
			భక్తత్రాణపరాయణాం భగవతీం శ్రీరాజరాజేశ్వరీమ్ ॥ ౮ ॥
		</p>
	</div>
	<div>
		<p>
			నౌమి ప్రీతిమతాం యదంఘ్రియుగలార్చాయాం న బంధో భవేత్<br />
			స్యాచ్చేద్వింధ్యనగః ప్లవేచ్చిరమహో నాథే నదీనామితి ।<br />
			మూకః ప్రాహ మహాకవిర్హి కరుణాపాత్రం భవాన్యాః స్తుతిం<br />
			భక్తత్రాణపరాయణాం భగవతీం శ్రీరాజరాజేశ్వరీమ్ ॥ ౯ ॥
		</p>
	</div>
	<div>
		<p>
			నౌమి ప్రాప్తికృతే యదీయపదయోర్విప్రాః సమస్తేషణా-<br />
			స్త్యక్త్వా సద్గురుమభ్యుపేత్య నిగమాంతార్థం తదాస్యాంబుజాత్ ।<br />
			శ్రుత్వా తం ప్రవిచింత్య యుక్తిభిరతో ధ్యాయంతి తాం సాదరం<br />
			భక్తత్రాణపరాయణాం భగవతీం శ్రీరాజరాజేశ్వరీమ్ ॥ ౧౦ ॥
		</p>
	</div>
	<div>
		<p>
			నౌమి ప్రాణనిరోధసజ్జనసమాసంగాత్మవిద్యాముఖై-<br />
			రాచార్యాననపంకజప్రగలితైశ్చేతో విజిత్యాశు యామ్ ।<br />
			ఆధారాదిసరోరుహేషు సుఖతో ధ్యాయంతి తాం సర్వదా<br />
			భక్తత్రాణపరాయణాం భగవతీం శ్రీరాజరాజేశ్వరీమ్ ॥ ౧౧ ॥
		</p>
	</div>
	<div>
		<p>
			నౌమి న్యాయముఖేషు శాస్త్రనివహేష్వత్యంత పాండిత్యదాం<br />
			వేదాంతేష్వపి నిశ్చలామలధియం సంసారబంధాపహామ్ ।<br />
			దాస్యంతీం దయయా ప్రణమ్రవితతేః కామారివామాంకగాం<br />
			భక్తత్రాణపరాయణాం భగవతీం శ్రీరాజరాజేశ్వరీమ్ ॥ ౧౨ ॥
		</p>
	</div>
	<div>
		<p>
			నౌమి త్వాం శుచిసూర్యచంద్రనయనాం బ్రహ్మాంబుజాక్షాగజే-<br />
			డ్రూపాణి ప్రతిగృహ్య సర్వజగతాం రక్షాం ముదా సర్వదా ।<br />
			కుర్వంతీం గిరిసార్వభౌమతనయాం క్షిప్రం ప్రణమ్రేష్టదాం<br />
			భక్తత్రాణపరాయణాం భగవతీం శ్రీరాజరాజేశ్వరీమ్ ॥ ౧౩ ॥
		</p>
	</div>
	<div>
		<p>
			నౌమి త్వాం శరదిందుసోదరముఖీం దేహప్రభానిర్జిత-<br />
			ప్రోద్యద్వాసరనాథసంతతిమఘాంభోరాశికుంభోద్భవామ్ ।<br />
			పంచప్రేతమయే సదా స్థితిమతీం దివ్యే మృగేంద్రాసనే<br />
			భక్తత్రాణపరాయణాం భగవతీం శ్రీరాజరాజేశ్వరీమ్ ॥ ౧౪ ॥
		</p>
	</div>
	<div>
		<p>
			నౌమి త్వామనపేక్షకారణకృపారూపేతి కీర్తిం గతాం<br />
			నౌకాం సంసృతినీరధేస్తు సుదృఢాం ప్రజ్ఞానమాత్రాత్మికామ్ ।<br />
			కాలాంభోదసమానకేశనిచయాం కాలాహితప్రేయసీం<br />
			భక్తత్రాణపరాయణాం భగవతీం శ్రీరాజరాజేశ్వరీమ్ ॥ ౧౫ ॥
		</p>
	</div>
	<div>
		<p>
			నౌమి త్వాం గణపః శివో హరిరుమేత్యాదైర్వచోభిర్జనా-<br />
			స్తత్తన్మూర్తిరతా వదంతి పరమప్రేమ్ణా జగత్యాం తు యామ్ ।<br />
			తాం సర్వాశయసంస్థితాం సకలదాం కారుణ్యవారాన్నిధిం<br />
			భక్తత్రాణపరాయణాం భగవతీం శ్రీరాజరాజేశ్వరీమ్ ॥ ౧౬ ॥
		</p>
	</div>
</body>
</html>
