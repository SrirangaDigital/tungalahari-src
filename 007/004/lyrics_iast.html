<!DOCTYPE html>
<html lang="en">
<head>
	<meta charset="utf-8">
	<link rel="stylesheet" href="../../../style/style.css">
</head>
<body>
	<h2>॥ śrīrājarājeśvarīṣoḍaśī ॥</h2>
	<div>
		<p>
			naumi hrīñjapamātratuṣṭahṛdayāṁ śrīcakrarājālayāṁ<br />
			bhāgyāyattanijāṅghripaṅkajanatistotrādisaṁsevanām ।<br />
			skandebhāsyavibhāsipārśvayugalāṁ lāvaṇyapāthonidhiṁ<br />
			bhaktatrāṇaparāyaṇāṁ bhagavatīṁ śrīrājarājeśvarīm ॥ 1 ॥
		</p>
	</div>
	<div>
		<p>
			naumi hrīmata ādadhāti sugirā vāgīśvarādīnsurāṁ-<br />
			llakṣmīndrapramukhāṁśca satvaramaho yatpādanamro janaḥ ।<br />
			kāmādīṁśca vaśīkaroti tarasāyāsaṁ vinā tāṁ mudā<br />
			bhaktatrāṇaparāyaṇāṁ bhagavatīṁ śrīrājarājeśvarīm ॥ 2 ॥
		</p>
	</div>
	<div>
		<p>
			naumi śrīsutajīvanapradakaṭākṣāṁśāṁ śaśāṅkaṁ raviṁ<br />
			kurvāṇāṁ nijakarṇabhūṣaṇapadādānena tejasvinau ।<br />
			cāmpeyaṁ nijanāsikāsadṛśatādānāt kṛtārthaṁ tathā<br />
			bhaktatrāṇaparāyaṇāṁ bhagavatīṁ śrīrājarājeśvarīm ॥ 3 ॥
		</p>
	</div>
	<div>
		<p>
			naumi śrīvidhibhāminīkaralasatsaccāmarābhyāṁ mudā<br />
			savye dakṣiṇake ca vījanavatīmaindryāttasatpādukām ।<br />
			vedairāttavapurbhirādarabharātsaṁstūyamānāṁ sadā<br />
			bhaktatrāṇaparāyaṇāṁ bhagavatīṁ śrīrājarājeśvarīm ॥ 4 ॥
		</p>
	</div>
	<div>
		<p>
			naumi śrīmatidhairyavīryajananīṁ pādāmbuje jātuci-<br />
			nnamrāṇāmapi śāntidāntisuguṇānviśrāṇayantīm javāt ।<br />
			śrīkāmeśamanombujasya divaseśānārbhakāṇāṁ tatiṁ<br />
			bhaktatrāṇaparāyaṇāṁ bhagavatīṁ śrīrājarājeśvarīm ॥ 5 ॥
		</p>
	</div>
	<div>
		<p>
			naumi śrīpatipadmayonigirijānāthaiḥ samārādhitāṁ<br />
			rambhāstambhasamānasakthiyugalāṁ kumbhābhirāmastanīm ।<br />
			bhāminyādiviṣopameyaviṣayeṣvatyantavairāgyadāṁ<br />
			bhaktatrāṇaparāyaṇāṁ bhagavatīṁ śrīrājarājeśvarīm ॥ 6 ॥
		</p>
	</div>
	<div>
		<p>
			naumi vyāhṛtinirjitāmaradhunīgarvā bhavantyañjasā<br />
			mūkā apyavaśādyadaṅghriyugalīsandarśanājjātucit ।<br />
			hārdadhvāntanivāraṇaṁ vidadhatīṁ kāntyā nakhānāṁ hi tāṁ<br />
			bhaktatrāṇaparāyaṇāṁ bhagavatīṁ śrīrājarājeśvarīm ॥ 7 ॥
		</p>
	</div>
	<div>
		<p>
			naumi brahmavibodhinīṁ namucijinmukhyāmarāṇāṁ tate-<br />
			rbhaṇḍādyāśarakhaṇḍanaikanipuṇāṁ kalyāṇaśailālayām ।<br />
			phullendīvaragarvahārinayanāṁ mallīsumālaṅkṛtāṁ<br />
			bhaktatrāṇaparāyaṇāṁ bhagavatīṁ śrīrājarājeśvarīm ॥ 8 ॥
		</p>
	</div>
	<div>
		<p>
			naumi prītimatāṁ yadaṅghriyugalārcāyāṁ na bandho bhavet<br />
			syāccedvindhyanagaḥ plavecciramaho nāthe nadīnāmiti ।<br />
			mūkaḥ prāha mahākavirhi karuṇāpātraṁ bhavānyāḥ stutiṁ<br />
			bhaktatrāṇaparāyaṇāṁ bhagavatīṁ śrīrājarājeśvarīm ॥ 9 ॥
		</p>
	</div>
	<div>
		<p>
			naumi prāptikṛte yadīyapadayorviprāḥ samasteṣaṇā-<br />
			styaktvā sadgurumabhyupetya nigamāntārthaṁ tadāsyāmbujāt ।<br />
			śrutvā taṁ pravicintya yuktibhirato dhyāyanti tāṁ sādaraṁ<br />
			bhaktatrāṇaparāyaṇāṁ bhagavatīṁ śrīrājarājeśvarīm ॥ 10 ॥
		</p>
	</div>
	<div>
		<p>
			naumi prāṇanirodhasajjanasamāsaṅgātmavidyāmukhai-<br />
			rācāryānanapaṅkajapragalitaiśceto vijityāśu yām ।<br />
			ādhārādisaroruheṣu sukhato dhyāyanti tāṁ sarvadā<br />
			bhaktatrāṇaparāyaṇāṁ bhagavatīṁ śrīrājarājeśvarīm ॥ 11 ॥
		</p>
	</div>
	<div>
		<p>
			naumi nyāyamukheṣu śāstranivaheṣvatyanta pāṇḍityadāṁ<br />
			vedānteṣvapi niścalāmaladhiyaṁ saṁsārabandhāpahām ।<br />
			dāsyantīṁ dayayā praṇamravitateḥ kāmārivāmāṅkagāṁ<br />
			bhaktatrāṇaparāyaṇāṁ bhagavatīṁ śrīrājarājeśvarīm ॥ 12 ॥
		</p>
	</div>
	<div>
		<p>
			naumi tvāṁ śucisūryacandranayanāṁ brahmāmbujākṣāgaje-<br />
			ḍrūpāṇi pratigṛhya sarvajagatāṁ rakṣāṁ mudā sarvadā ।<br />
			kurvantīṁ girisārvabhaumatanayāṁ kṣipraṁ praṇamreṣṭadāṁ<br />
			bhaktatrāṇaparāyaṇāṁ bhagavatīṁ śrīrājarājeśvarīm ॥ 13 ॥
		</p>
	</div>
	<div>
		<p>
			naumi tvāṁ śaradindusodaramukhīṁ dehaprabhānirjita-<br />
			prodyadvāsaranāthasantatimaghāmbhorāśikumbhodbhavām ।<br />
			pañcapretamaye sadā sthitimatīṁ divye mṛgendrāsane<br />
			bhaktatrāṇaparāyaṇāṁ bhagavatīṁ śrīrājarājeśvarīm ॥ 14 ॥
		</p>
	</div>
	<div>
		<p>
			naumi tvāmanapekṣakāraṇakṛpārūpeti kīrtiṁ gatāṁ<br />
			naukāṁ saṁsṛtinīradhestu sudṛḍhāṁ prajñānamātrātmikām ।<br />
			kālāmbhodasamānakeśanicayāṁ kālāhitapreyasīṁ<br />
			bhaktatrāṇaparāyaṇāṁ bhagavatīṁ śrīrājarājeśvarīm ॥ 15 ॥
		</p>
	</div>
	<div>
		<p>
			naumi tvāṁ gaṇapaḥ śivo harirumetyādairvacobhirjanā-<br />
			stattanmūrtiratā vadanti paramapremṇā jagatyāṁ tu yām ।<br />
			tāṁ sarvāśayasaṁsthitāṁ sakaladāṁ kāruṇyavārānnidhiṁ<br />
			bhaktatrāṇaparāyaṇāṁ bhagavatīṁ śrīrājarājeśvarīm ॥ 16 ॥
		</p>
	</div>
</body>
</html>
