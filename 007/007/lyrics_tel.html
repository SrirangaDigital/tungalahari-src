<!DOCTYPE html>
<html lang="en">
<head>
	<meta charset="utf-8">
	<link rel="stylesheet" href="../../../style/style.css">
</head>
<body>
	<h2>॥ శ్రీలలితాంబాపరమేశ్వరస్తవః ॥</h2>
	<div>
		<p>
			కలయతు కల్యాణతతిం కమలాసఖపద్మయోనిముఖవంద్యః ।<br />
			కరిముఖషణ్ముఖయుక్తః కామేశస్త్రిపురసుందరీనాథః ॥ ౧ ॥
		</p>
	</div>
	<div>
		<p>
			ఏకైవాహం జగతీత్యాయోధనమధ్య అబ్రవీద్యాదౌ ।<br />
			శుంభం ప్రతి సా పాయాదాద్యా శక్తిః కృపాపయోరాశిః ॥ ౨ ॥
		</p>
	</div>
	<div>
		<p>
			ఈషదితి మన్యతే యత్పదభక్తః శంభువిష్ణుముఖపదవీః ।<br />
			సా మే నిశ్చలవిరతిం దద్యాద్విషయేషు విష ఇవాత్యంతమ్ ॥ ౩ ॥
		</p>
	</div>
	<div>
		<p>
			లభతే పరాత్మవిద్యాం సుదృఢామేవాశు యత్పదాసక్తః ।<br />
			తాం నౌమి బోధరూపామాద్యాం విద్యాం శివాజముఖసేవ్యామ్ ॥ ౪ ॥
		</p>
	</div>
	<div>
		<p>
			హ్రీమాన్భవేత్సురేశస్తద్గురురపి యత్పదాబ్జభక్తస్య ।<br />
			లక్ష్మీం గిరం చ దృష్ట్వా సా మామవ్యాత్తయోః ప్రదానేన ॥ ౫ ॥
		</p>
	</div>
	<div>
		<p>
			హసతి విధుం హాసేన ప్రవాలమపి పంచశాఖమార్దవతః ।<br />
			అధరేణ బింబమవ్యాత్ సా మా సోమార్ధమూర్ధపుణ్యతతిః ॥ ౬ ॥
		</p>
	</div>
	<div>
		<p>
			సకలామ్నాయశిరోభిస్తాత్పర్యేణైవ గీయతే రూపమ్ ।<br />
			యస్యాః సావతు సతతం గంగాధరపూర్వపుణ్యపరిపాటీ ॥ ౭ ॥
		</p>
	</div>
	<div>
		<p>
			కలిమలనివారణవ్రతకృతదీక్షః కాలసర్వగర్వహరః ।<br />
			కరణవశీకరణపటుప్రాభవదః పాతు పార్వతీనాథః ॥ ౮ ॥
		</p>
	</div>
	<div>
		<p>
			హరతు తమో హార్దం మే హాలాహలరాజమానగలదేశః ।<br />
			హంసమనుప్రతిపాద్యః పరమహంసారాధ్యపాదపాథోజః ॥ ౯ ॥
		</p>
	</div>
	<div>
		<p>
			లలనాః సురేశ్వరాణాం యత్పదపాథోజమర్చయంతి ముదా।<br />
			సా మే మనసి విహారం రచయతు రాకేందుగర్వహరవదనా ॥ ౧౦ ॥
		</p>
	</div>
	<div>
		<p>
			హ్రీమంతః కలయతి యో మూలం మూలం సమస్తలక్ష్మీణామ్ ।<br />
			తం చక్రవర్తినోఽపి ప్రణమంతి చ యాంతి తస్య భృత్యత్వమ్ ॥ ౧౧ ॥
		</p>
	</div>
	<div>
		<p>
			సదనం ప్రభవతి వాచాం యన్మూర్తిధ్యానతో హి మూకోఽపి ।<br />
			సరసాం సాలంకారాం సా మే వాచం దదాతు శివమహిషీ ॥ ౧౨ ॥
		</p>
	</div>
	<div>
		<p>
			కరకలితపాశసృణిశరశరాసనః కామధుక్ ప్రణమ్రాణామ్ ।<br />
			కామేశ్వరీహృదంబుజభానుః పాయాద్యువా కోఽపి ॥ ౧౩ ॥
		</p>
	</div>
	<div>
		<p>
			లబ్ధ్వా స్వయం పుమర్థాంశ్చతురః కించాత్మభక్తవర్యేభ్యః ।<br />
			దద్యాద్యత్పదభక్తః సా మయి కరుణాం కరోతు కామేశీ ॥ ౧౪ ॥
		</p>
	</div>
	<div>
		<p>
			హ్రీంకారజపపరాణాం జీవన్ముక్తిం చ భుక్తిం చ ।<br />
			యా ప్రదదాత్యచిరాత్తాం నౌమి శ్రీచక్రరాజకృతవసతిమ్ ॥ ౧౫ ॥
		</p>
	</div>
	<div>
		<p>
			శ్రీమాతృపదపయోజాసక్తస్వాంతేన కేనచిద్యతినా ।<br />
			రచితా స్తుతిరియమవనౌ పఠతాం భక్త్యా దదాతి శుభపంక్తిమ్ ॥ ౧౬ ॥
		</p>
	</div>
</body>
</html>
