<!DOCTYPE html>
<html lang="en">
<head>
	<meta charset="utf-8">
	<link rel="stylesheet" href="../../../style/style.css">
</head>
<body>
	<h2>॥ ಶ್ರೀಶಿವಸ್ತುತಿಕದಂಬಮ್ ॥</h2>
	<div>
		<p>
			ಆಹ್ಲಾದಜನಕಸ್ಯಾದ್ಯ ಸಾನ್ನಿಧ್ಯಾತ್ತವ ಶಂಕರ<br />
			ಚಂದ್ರಶ್ಚಂದ್ರತ್ವಮಾಪೇದೇ ಜಾನೇ ಚಂದ್ರಲಸಜ್ಜಟ ॥ ೧ ॥
		</p>
	</div>
	<div>
		<p>
			ಕಾಲಕೂಟಂ ನಿಗೃಹ್ಯಾದಾವರಕ್ಷಃ ಸಕಲಂ ಜಗತ್ ।<br />
			ಕೋ ವಾತ್ರ ವಿಸ್ಮಯಃ ಶಂಭೋ ಕಾಲಸ್ಯೈಕಸ್ಯ ನಿಗ್ರಹೇ ॥ ೨ ॥
		</p>
	</div>
	<div>
		<p>
			ಅಭವಸ್ತ್ವಂ ಸೂಚಯಿತುಂ ಲೋಕಾನಾಮರ್ಧನಾರೀಶಃ ।<br />
			ಅರ್ಧೋ ವೇತ್ಯಾಮ್ನಾಯಃ ಸ್ವಾರ್ಥಪರೋ ನಾರ್ಥವಾದ ಇತಿ ॥ ೩ ॥
		</p>
	</div>
	<div>
		<p>
			ಜಡತಾವಿದಲನದೀಕ್ಷಿತ ಜಡತಾಪಹೃತಿಂ ಕರೋಷಿ ನೋ ಚೇನ್ಮೇ ।<br />
			ದೀಕ್ಷಾಭಂಗೋ ನ ಭವೇದ್ದಾಕ್ಷಾಯಣ್ಯಾಶ್ರಿತಾಂಗ ಕಿಮು ತೇನ ॥ ೪ ॥
		</p>
	</div>
	<div>
		<p>
			ಪಶುಪತಿಮವ ಮಾಂ ಶಂಭೋ ಪಶುಪತಿರಸಿ ಗಿರಿಶ ಯಸ್ಮಾತ್ತ್ವಮ್ ।<br />
			ಶ್ರುತಿರಪ್ಯೇವಂ ಬ್ರೂತೇ ಕರ್ತವ್ಯಾ ಹ್ಯಾತ್ಮರಕ್ಷೇತಿ ॥ ೫ ॥
		</p>
	</div>
	<div>
		<p>
			ಶೀರ್ಷೋಪರಿ ಚಂದ್ರಸ್ತೇ ಲೋಕೇ ಶಾಸ್ತ್ರೇ ಚ ವಿಖ್ಯಾತಃ ।<br />
			ಕಂಠೋಪರ್ಯಕಲಂಕಃ ಪೂರ್ಣಃ ಕೋಽಯಂ ನಿಶಾಕರೋ ಬ್ರೂಹಿ ॥ ೬ ॥
		</p>
	</div>
	<div>
		<p>
			ಕವಿತ್ವವಾರಾಶಿಶರನ್ನಿಶೇಶಂ<br />
			ಜಡತ್ವನಾಗ್ರೇಂದವಿಭೇದಸಿಂಹಮ್ ।<br />
			ಮೃಗತ್ವಗಾಬದ್ಧಕಟಿಪ್ರದೇಶಂ<br />
			ಮಹತ್ವದಂ ನೌಮಿ ನತಾಯ ಶಂಭುಮ್ ॥ ೭ ॥
		</p>
	</div>
	<div>
		<p>
			ಯದಂಘ್ರಿಪಾಥೋರುಹಸೇವನೇನ<br />
			ಪ್ರಯಾತಿ ಸರ್ವೋತ್ತಮತಾಂ ಜಡೋಽಪಿ ।<br />
			ತಮಂಬಿಕಾಮಾನಸಪದ್ಮಹಂಸ-<br />
			ಮುಪಾಶ್ರಯೇ ಸತ್ವರಚಿತ್ತಶುದ್ಧ್ಯೈ ॥ ೮ ॥
		</p>
	</div>
	<div>
		<p>
			ಬಹೂನಾಂ ಜನಾನಾಂ ಮನೋಽಭೀಷ್ಟಜಾತಂ<br />
			ಸುಸೂಕ್ಷ್ಮಂ ವಿತೀರ್ಯಾಶು ಗರ್ವಾಯಸೇ ತ್ವಮ್ ।<br />
			ಮಹೇಶಾನ ಯದ್ಯಸ್ತಿ ಶಕ್ತಿಸ್ತವಾಹೋ<br />
			ಮಹನ್ಮನ್ಮನೋಽಭೀಷ್ಟಮಾಶು ಪ್ರಯಚ್ಛ ॥ ೯ ॥
		</p>
	</div>
	<div>
		<p>
			ಅಪಾಂ ಪುಷ್ಪಾರ್ಧಸ್ಯ ಪ್ರತಿದಿನಮಹೋ ಧಾರಣವಶಾತ್<br />
			ಪ್ರಭೋ ಕಿಂ ನಿರ್ವೇದಾದ್ಧರಣಿಗತಪುಷ್ಪಾಲಿಮಧುನಾ ।<br />
			ರಸಾದ್ಧತ್ಸೇ ಶೀರ್ಷೇ ಶಶಧರಕಿರೀಟಾಗತನಯಾ-<br />
			ಸಹಾಯ ಪ್ರಬ್ರೂಹಿ ಪ್ರಣತಜನಕಾರುಣ್ಯಭರಿತ ॥ ೧೦ ॥
		</p>
	</div>
	<div>
		<p>
			ಬಹೋಃ ಕಾಲಾತ್ಕಿಂ ವಾ ಶಿರಸಿ ಕೃತವಾಸಂ ತವ ವಿಧುಂ<br />
			ವಿಯೋಗಂ ಕಿಂ ಪತ್ಯುರ್ಭೃಶಮಸಹಮಾನಾಃ ಸ್ವಯಮಹೋ ।<br />
			ಸಮಾಲಿಂಗಂತ್ಯೇತಾಃ ಪತಿಮತಿರಸಾತ್ಪುಷ್ಪಮಿಷತಃ<br />
			ಪ್ರಭೋ ತಾರಾಸ್ತಸ್ಮಾದಸಿ ಸುಮಕಿರೀಟಸ್ತ್ವಮಧುನಾ ॥ ೧೧ ॥
		</p>
	</div>
	<div>
		<p>
			ಭಾಕ್ತಾನಾಂ ಹೃದ್ರಥಾನಾಂ ನಿಜನಿಜಪದವೀಪ್ರಾಪ್ತಯೇ ಪಾರ್ವತೀಶಃ<br />
			ಕಾರುಣ್ಯಾಪಾರವಾರಾನ್ನಿಧಿರಗಪತಿಜಾಸಂಯುತಃ ಸಂಭ್ರಮೇಣ ।<br />
			ಆರುಹ್ಯೈಕಂ ಹಿ ಬಾಹ್ಯಂ ರಥಮಿಹ ನಿಖಿಲಾಂಶ್ಚಾಲಯನ್ಕಿಂ ಪುರೋಕ್ತಾನ್<br />
			ಗರ್ವಂ ಪಕ್ಷೀಶವಾಯ್ವೋರ್ಹರತಿ ಕರುಣಯಾ ಶೀಘ್ರನಮ್ರೇಷ್ಟದಾಯೀ ॥ ೧೨ ॥
		</p>
	</div>
	<div>
		<p>
			ಮತ್ಪಾಪಾನಾಂ ಬಹೂನಾಂ ಪರಿಮಿತಿರಧುನಾಧೀಶ ನಾಸ್ತ್ಯೇವ ನೂನಂ<br />
			ತ್ವದ್ವತ್ಪಾಪೋಪಶಾಂತಿಪ್ರದಮಿಹ ಭುವನೇ ನಾಸ್ತಿ ದೈವಂ ಚ ಸದ್ಯಃ ।<br />
			ತಸ್ಮಾನ್ಮತ್ಪಾಪರಾಶಿಂ ದಹ ದಹ ತರಸಾ ದೇಹಿ ಶುದ್ಧಾಂ ಚ ಬುದ್ಧಿಂ<br />
			ಸ್ರೋತಃ ಶ್ರೇಷ್ಠಾವತಂಸ ಪ್ರಣತಭಯಹರ ಪ್ರಾಣನಾಥಾಗಜಾಯಾಃ ॥ ೧೩ ॥
		</p>
	</div>
	<div>
		<p>
			ಕಾಮಂ ಸಂತು ಸುರಾಃ ಸ್ವಪಾದನಮನಸ್ತೋತ್ರಾರ್ಚನಾಭಿಶ್ಚಿರಂ<br />
			ದೇಹಂ ಕರ್ಶಯತೇ ಜನಾಯ ಫಲದಾಸ್ತಾನ್ನಾಶ್ರಯೇ ಜಾತ್ವಪಿ ।<br />
			ಯೋ ಜಾತ್ವಪ್ಯವಶಾತ್ಸ್ವನಾಮ ವದತೇ ಲೋಕಾಯ ಶೀಘ್ರೇಷ್ಟದಃ<br />
			ಸೋಽವ್ಯಾದ್ಧೇತುವಿಹೀನಪೂರ್ಣಕರುಣಃ ಕಾಂತಾಯಿತಾರ್ಧಃ ಶಿವಃ ॥ ೧೪ ॥
		</p>
	</div>
	<div>
		<p>
			ನಿತ್ಯಾನಿತ್ಯವಿವೇಕಭೋಗವಿರತೀ ಶಾಂತ್ಯಾದಿಷಟ್ಕಂ ತಥಾ<br />
			ಮೋಕ್ಷೇಚ್ಛಾಮನಪಾಯಿನೀಂ ವಿತರ ಭೋ ಶಂಭೋ ಕೃಪಾವಾರಿಧೇ ।<br />
			ವೇದಾಂತಶ್ರವಣಂ ತದರ್ಥಮನನಂ ಧ್ಯಾನಂ ಚಿರಂ ಬ್ರಹ್ಮಣಃ<br />
			ಸಚ್ಚಿದ್ರೂಪತನೋರಖಂಡಪರಮಾನಂದಾತ್ಮನಃ ಶಂಕರ ॥ ೧೫ ॥
		</p>
	</div>
	<div>
		<p>
			ಮನ್ನೀಕಾಶತನುಂ ಪ್ರಗೃಹ್ಯ ಕರುಣಾವಾರಾಂನಿಧೇ ಸತ್ವರಂ<br />
			ಶೃಂಗಾದ್ರೌ ವಸ ಮೋದತಃ ಕರುಣಯಾ ವ್ಯಾಖ್ಯಾನಸಿಂಹಾಸನೇ ।<br />
			ಕುರ್ವಂಲ್ಲೋಕತತಿಂ ಸ್ವಧರ್ಮನಿರತಾಂ ಸೌಖ್ಯೈರಶೇಷೈರ್ವೃತಾ-<br />
			ಮದ್ವೈತಾತ್ಮವಿಬೋಧಪೂರ್ಣಹೃದಯಾಂ ಚಾತನ್ವಪರ್ಣಾಪತೇ ॥ ೧೬ ॥
		</p>
	</div>
	<div>
		<p>
			ಯತ್ಪಾದಾಂಬುಜಸಮರ್ಚನಸಕ್ತಾಃ<br />
			ಸಕ್ತಿಮಾಶು ವಿಷಯೇಷು ವಿಹಾಯ ।<br />
			ಸಚ್ಚಿದಾತ್ಮನಿ ವಿಲೀನಮನಸ್ಕಾಃ<br />
			ಸಂಭವಂತಿ ತಮಹಂ ಶಿವಮೀಡೇ ॥ ೧೭ ॥
		</p>
	</div>
	<div>
		<p>
			ರಜನೀವಲ್ಲಭಚೂಡೋ<br />
			ರಜನೀಚರಸೇವ್ಯಪದಪದ್ಮಃ ।<br />
			ರಾಕಾಶಶಾಂಕಧವಲೋ<br />
			ರಾಜತಿ ರಮಣೀಗೃಹೀತವಾಮಾಂಗಃ ॥ ೧೮ ॥
		</p>
	</div>
	<div>
		<p>
			ಕರವಾಣೀತನುಭಿಸ್ತೇ<br />
			ಕರವಾಣೀಶಾಂಘ್ರಿಸನ್ನತಿಂ ಮೋದಾತ್ ।<br />
			ಕರವಾಣೀತನುಶುದ್ಧ್ಯೈ<br />
			ಕರವಾಣೀಶ್ರೀಬಹುತ್ವಾಯ ॥ ೧೯ ॥
		</p>
	</div>
</body>
</html>
