<!DOCTYPE html>
<html lang="en">
<head>
	<meta charset="utf-8">
	<link rel="stylesheet" href="../../../style/style.css">
</head>
<body>
	<h2>॥ శ్రీశివస్తుతికదంబమ్ ॥</h2>
	<div>
		<p>
			ఆహ్లాదజనకస్యాద్య సాన్నిధ్యాత్తవ శంకర<br />
			చంద్రశ్చంద్రత్వమాపేదే జానే చంద్రలసజ్జట ॥ ౧ ॥
		</p>
	</div>
	<div>
		<p>
			కాలకూటం నిగృహ్యాదావరక్షః సకలం జగత్ ।<br />
			కో వాత్ర విస్మయః శంభో కాలస్యైకస్య నిగ్రహే ॥ ౨ ॥
		</p>
	</div>
	<div>
		<p>
			అభవస్త్వం సూచయితుం లోకానామర్ధనారీశః ।<br />
			అర్ధో వేత్యామ్నాయః స్వార్థపరో నార్థవాద ఇతి ॥ ౩ ॥
		</p>
	</div>
	<div>
		<p>
			జడతావిదలనదీక్షిత జడతాపహృతిం కరోషి నో చేన్మే ।<br />
			దీక్షాభంగో న భవేద్దాక్షాయణ్యాశ్రితాంగ కిము తేన ॥ ౪ ॥
		</p>
	</div>
	<div>
		<p>
			పశుపతిమవ మాం శంభో పశుపతిరసి గిరిశ యస్మాత్త్వమ్ ।<br />
			శ్రుతిరప్యేవం బ్రూతే కర్తవ్యా హ్యాత్మరక్షేతి ॥ ౫ ॥
		</p>
	</div>
	<div>
		<p>
			శీర్షోపరి చంద్రస్తే లోకే శాస్త్రే చ విఖ్యాతః ।<br />
			కంఠోపర్యకలంకః పూర్ణః కోఽయం నిశాకరో బ్రూహి ॥ ౬ ॥
		</p>
	</div>
	<div>
		<p>
			కవిత్వవారాశిశరన్నిశేశం<br />
			జడత్వనాగ్రేందవిభేదసింహమ్ ।<br />
			మృగత్వగాబద్ధకటిప్రదేశం<br />
			మహత్వదం నౌమి నతాయ శంభుమ్ ॥ ౭ ॥
		</p>
	</div>
	<div>
		<p>
			యదంఘ్రిపాథోరుహసేవనేన<br />
			ప్రయాతి సర్వోత్తమతాం జడోఽపి ।<br />
			తమంబికామానసపద్మహంస-<br />
			ముపాశ్రయే సత్వరచిత్తశుద్ధ్యై ॥ ౮ ॥
		</p>
	</div>
	<div>
		<p>
			బహూనాం జనానాం మనోఽభీష్టజాతం<br />
			సుసూక్ష్మం వితీర్యాశు గర్వాయసే త్వమ్ ।<br />
			మహేశాన యద్యస్తి శక్తిస్తవాహో<br />
			మహన్మన్మనోఽభీష్టమాశు ప్రయచ్ఛ ॥ ౯ ॥
		</p>
	</div>
	<div>
		<p>
			అపాం పుష్పార్ధస్య ప్రతిదినమహో ధారణవశాత్<br />
			ప్రభో కిం నిర్వేదాద్ధరణిగతపుష్పాలిమధునా ।<br />
			రసాద్ధత్సే శీర్షే శశధరకిరీటాగతనయా-<br />
			సహాయ ప్రబ్రూహి ప్రణతజనకారుణ్యభరిత ॥ ౧౦ ॥
		</p>
	</div>
	<div>
		<p>
			బహోః కాలాత్కిం వా శిరసి కృతవాసం తవ విధుం<br />
			వియోగం కిం పత్యుర్భృశమసహమానాః స్వయమహో ।<br />
			సమాలింగంత్యేతాః పతిమతిరసాత్పుష్పమిషతః<br />
			ప్రభో తారాస్తస్మాదసి సుమకిరీటస్త్వమధునా ॥ ౧౧ ॥
		</p>
	</div>
	<div>
		<p>
			భాక్తానాం హృద్రథానాం నిజనిజపదవీప్రాప్తయే పార్వతీశః<br />
			కారుణ్యాపారవారాన్నిధిరగపతిజాసంయుతః సంభ్రమేణ ।<br />
			ఆరుహ్యైకం హి బాహ్యం రథమిహ నిఖిలాంశ్చాలయన్కిం పురోక్తాన్<br />
			గర్వం పక్షీశవాయ్వోర్హరతి కరుణయా శీఘ్రనమ్రేష్టదాయీ ॥ ౧౨ ॥
		</p>
	</div>
	<div>
		<p>
			మత్పాపానాం బహూనాం పరిమితిరధునాధీశ నాస్త్యేవ నూనం<br />
			త్వద్వత్పాపోపశాంతిప్రదమిహ భువనే నాస్తి దైవం చ సద్యః ।<br />
			తస్మాన్మత్పాపరాశిం దహ దహ తరసా దేహి శుద్ధాం చ బుద్ధిం<br />
			స్రోతః శ్రేష్ఠావతంస ప్రణతభయహర ప్రాణనాథాగజాయాః ॥ ౧౩ ॥
		</p>
	</div>
	<div>
		<p>
			కామం సంతు సురాః స్వపాదనమనస్తోత్రార్చనాభిశ్చిరం<br />
			దేహం కర్శయతే జనాయ ఫలదాస్తాన్నాశ్రయే జాత్వపి ।<br />
			యో జాత్వప్యవశాత్స్వనామ వదతే లోకాయ శీఘ్రేష్టదః<br />
			సోఽవ్యాద్ధేతువిహీనపూర్ణకరుణః కాంతాయితార్ధః శివః ॥ ౧౪ ॥
		</p>
	</div>
	<div>
		<p>
			నిత్యానిత్యవివేకభోగవిరతీ శాంత్యాదిషట్కం తథా<br />
			మోక్షేచ్ఛామనపాయినీం వితర భో శంభో కృపావారిధే ।<br />
			వేదాంతశ్రవణం తదర్థమననం ధ్యానం చిరం బ్రహ్మణః<br />
			సచ్చిద్రూపతనోరఖండపరమానందాత్మనః శంకర ॥ ౧౫ ॥
		</p>
	</div>
	<div>
		<p>
			మన్నీకాశతనుం ప్రగృహ్య కరుణావారాంనిధే సత్వరం<br />
			శృంగాద్రౌ వస మోదతః కరుణయా వ్యాఖ్యానసింహాసనే ।<br />
			కుర్వంల్లోకతతిం స్వధర్మనిరతాం సౌఖ్యైరశేషైర్వృతా-<br />
			మద్వైతాత్మవిబోధపూర్ణహృదయాం చాతన్వపర్ణాపతే ॥ ౧౬ ॥
		</p>
	</div>
	<div>
		<p>
			యత్పాదాంబుజసమర్చనసక్తాః<br />
			సక్తిమాశు విషయేషు విహాయ ।<br />
			సచ్చిదాత్మని విలీనమనస్కాః<br />
			సంభవంతి తమహం శివమీడే ॥ ౧౭ ॥
		</p>
	</div>
	<div>
		<p>
			రజనీవల్లభచూడో<br />
			రజనీచరసేవ్యపదపద్మః ।<br />
			రాకాశశాంకధవలో<br />
			రాజతి రమణీగృహీతవామాంగః ॥ ౧౮ ॥
		</p>
	</div>
	<div>
		<p>
			కరవాణీతనుభిస్తే<br />
			కరవాణీశాంఘ్రిసన్నతిం మోదాత్ ।<br />
			కరవాణీతనుశుద్ధ్యై<br />
			కరవాణీశ్రీబహుత్వాయ ॥ ౧౯ ॥
		</p>
	</div>
</body>
</html>
