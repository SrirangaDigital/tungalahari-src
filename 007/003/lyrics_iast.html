<!DOCTYPE html>
<html lang="en">
<head>
	<meta charset="utf-8">
	<link rel="stylesheet" href="../../../style/style.css">
</head>
<body>
	<h2>॥ śrīśivastutikadambam ॥</h2>
	<div>
		<p>
			āhlādajanakasyādya sānnidhyāttava śaṅkara<br />
			candraścandratvamāpede jāne candralasajjaṭa ॥ 1 ॥
		</p>
	</div>
	<div>
		<p>
			kālakūṭaṁ nigṛhyādāvarakṣaḥ sakalaṁ jagat ।<br />
			ko vātra vismayaḥ śambho kālasyaikasya nigrahe ॥ 2 ॥
		</p>
	</div>
	<div>
		<p>
			abhavastvaṁ sūcayituṁ lokānāmardhanārīśaḥ ।<br />
			ardho vetyāmnāyaḥ svārthaparo nārthavāda iti ॥ 3 ॥
		</p>
	</div>
	<div>
		<p>
			jaḍatāvidalanadīkṣita jaḍatāpahṛtiṁ karoṣi no cenme ।<br />
			dīkṣābhaṅgo na bhaveddākṣāyaṇyāśritāṅga kimu tena ॥ 4 ॥
		</p>
	</div>
	<div>
		<p>
			paśupatimava māṁ śambho paśupatirasi giriśa yasmāttvam ।<br />
			śrutirapyevaṁ brūte kartavyā hyātmarakṣeti ॥ 5 ॥
		</p>
	</div>
	<div>
		<p>
			śīrṣopari candraste loke śāstre ca vikhyātaḥ ।<br />
			kaṇṭhoparyakalaṅkaḥ pūrṇaḥ ko'yaṁ niśākaro brūhi ॥ 6 ॥
		</p>
	</div>
	<div>
		<p>
			kavitvavārāśiśaranniśeśaṁ<br />
			jaḍatvanāgrendavibhedasiṁham ।<br />
			mṛgatvagābaddhakaṭipradeśaṁ<br />
			mahatvadaṁ naumi natāya śambhum ॥ 7 ॥
		</p>
	</div>
	<div>
		<p>
			yadaṅghripāthoruhasevanena<br />
			prayāti sarvottamatāṁ jaḍo'pi ।<br />
			tamambikāmānasapadmahaṁsa-<br />
			mupāśraye satvaracittaśuddhyai ॥ 8 ॥
		</p>
	</div>
	<div>
		<p>
			bahūnāṁ janānāṁ mano'bhīṣṭajātaṁ<br />
			susūkṣmaṁ vitīryāśu garvāyase tvam ।<br />
			maheśāna yadyasti śaktistavāho<br />
			mahanmanmano'bhīṣṭamāśu prayaccha ॥ 9 ॥
		</p>
	</div>
	<div>
		<p>
			apāṁ puṣpārdhasya pratidinamaho dhāraṇavaśāt<br />
			prabho kiṁ nirvedāddharaṇigatapuṣpālimadhunā ।<br />
			rasāddhatse śīrṣe śaśadharakirīṭāgatanayā-<br />
			sahāya prabrūhi praṇatajanakāruṇyabharita ॥ 10 ॥
		</p>
	</div>
	<div>
		<p>
			bahoḥ kālātkiṁ vā śirasi kṛtavāsaṁ tava vidhuṁ<br />
			viyogaṁ kiṁ patyurbhṛśamasahamānāḥ svayamaho ।<br />
			samāliṅgantyetāḥ patimatirasātpuṣpamiṣataḥ<br />
			prabho tārāstasmādasi sumakirīṭastvamadhunā ॥ 11 ॥
		</p>
	</div>
	<div>
		<p>
			bhāktānāṁ hṛdrathānāṁ nijanijapadavīprāptaye pārvatīśaḥ<br />
			kāruṇyāpāravārānnidhiragapatijāsaṁyutaḥ sambhrameṇa ।<br />
			āruhyaikaṁ hi bāhyaṁ rathamiha nikhilāṁścālayankiṁ puroktān<br />
			garvaṁ pakṣīśavāyvorharati karuṇayā śīghranamreṣṭadāyī ॥ 12 ॥
		</p>
	</div>
	<div>
		<p>
			matpāpānāṁ bahūnāṁ parimitiradhunādhīśa nāstyeva nūnaṁ<br />
			tvadvatpāpopaśāntipradamiha bhuvane nāsti daivaṁ ca sadyaḥ ।<br />
			tasmānmatpāparāśiṁ daha daha tarasā dehi śuddhāṁ ca buddhiṁ<br />
			srotaḥ śreṣṭhāvataṁsa praṇatabhayahara prāṇanāthāgajāyāḥ ॥ 13 ॥
		</p>
	</div>
	<div>
		<p>
			kāmaṁ santu surāḥ svapādanamanastotrārcanābhiściraṁ<br />
			dehaṁ karśayate janāya phaladāstānnāśraye jātvapi ।<br />
			yo jātvapyavaśātsvanāma vadate lokāya śīghreṣṭadaḥ<br />
			so'vyāddhetuvihīnapūrṇakaruṇaḥ kāntāyitārdhaḥ śivaḥ ॥ 14 ॥
		</p>
	</div>
	<div>
		<p>
			nityānityavivekabhogaviratī śāntyādiṣaṭkaṁ tathā<br />
			mokṣecchāmanapāyinīṁ vitara bho śambho kṛpāvāridhe ।<br />
			vedāntaśravaṇaṁ tadarthamananaṁ dhyānaṁ ciraṁ brahmaṇaḥ<br />
			saccidrūpatanorakhaṇḍaparamānandātmanaḥ śaṅkara ॥ 15 ॥
		</p>
	</div>
	<div>
		<p>
			mannīkāśatanuṁ pragṛhya karuṇāvārāṁnidhe satvaraṁ<br />
			śṛṅgādrau vasa modataḥ karuṇayā vyākhyānasiṁhāsane ।<br />
			kurvaṁllokatatiṁ svadharmaniratāṁ saukhyairaśeṣairvṛtā-<br />
			madvaitātmavibodhapūrṇahṛdayāṁ cātanvaparṇāpate ॥ 16 ॥
		</p>
	</div>
	<div>
		<p>
			yatpādāmbujasamarcanasaktāḥ<br />
			saktimāśu viṣayeṣu vihāya ।<br />
			saccidātmani vilīnamanaskāḥ<br />
			sambhavanti tamahaṁ śivamīḍe ॥ 17 ॥
		</p>
	</div>
	<div>
		<p>
			rajanīvallabhacūḍo<br />
			rajanīcarasevyapadapadmaḥ ।<br />
			rākāśaśāṅkadhavalo<br />
			rājati ramaṇīgṛhītavāmāṅgaḥ ॥ 18 ॥
		</p>
	</div>
	<div>
		<p>
			karavāṇītanubhiste<br />
			karavāṇīśāṅghrisannatiṁ modāt ।<br />
			karavāṇītanuśuddhyai<br />
			karavāṇīśrībahutvāya ॥ 19 ॥
		</p>
	</div>
</body>
</html>
